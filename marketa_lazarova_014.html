<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Hlava osmá">
    <meta name="apple-mobile-web-app-capable" content="yes">
    <title>Hlava osmá</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Vladislav Vančura: Marketa Lazarová">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Marketa Lazarová">
    <meta property="og:title" content="Marketa Lazarová">
    <meta property="og:type" content="book">
    <meta property="og:book:author" content="Vladislav Vančura">
    <meta property="twitter:title" content="Vladislav Vančura: Marketa Lazarová">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./marketa_lazarova_013.html">
    <link rel="next" href="./marketa_lazarova_015.html">
    <meta name="nb-order" content="9">
    <link rel="self" href="marketa_lazarova_014.html">
    <meta name="nb-identifier" content="vancura-marketa-lazarova-578a697">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="1877" data-nb-chars="11110">
    <nav role="doc-toc">
      <ul class="plain section">
        <li><a href="marketa_lazarova_006.html">Věnování</a></li>
        <li><a href="marketa_lazarova_007.html">Hlava první</a></li>
        <li><a href="marketa_lazarova_008.html">Hlava druhá</a></li>
        <li><a href="marketa_lazarova_009.html">Hlava třetí</a></li>
        <li><a href="marketa_lazarova_010.html">Hlava čtvrtá</a></li>
        <li><a href="marketa_lazarova_011.html">Hlava pátá</a></li>
        <li><a href="marketa_lazarova_012.html">Hlava šestá</a></li>
        <li><a href="marketa_lazarova_013.html">Hlava sedmá</a></li>
        <li><a href="marketa_lazarova_014.html">Hlava osmá</a></li>
        <li><a href="marketa_lazarova_015.html">Hlava devátá</a></li>
        <li><a href="marketa_lazarova_016.html">Hlava desátá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./marketa_lazarova_013.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Hlava osmá</span></h1>
        <section>
          <p class="chunk" data-nb-ref-number="2" data-nb-words="37" data-nb-chars="174"><span class="idea" data-nb-ref-number="2" id="idea2" data-nb-words="37" data-nb-chars="174">Asi za&nbsp;dvě hodiny jel sedlák orat na&nbsp;vzdálené pole. Pole bylo u&nbsp;lesa, to&nbsp;je&nbsp;políčko věčně ve&nbsp;stínu. Tu&nbsp;se&nbsp;v&nbsp;něm válejí dva kanci a&nbsp;tu je&nbsp;zdupá jelen; je&nbsp;to&nbsp;políčko pro zlost.</span></p>
          <p class="chunk" data-nb-ref-number="3" data-nb-words="124" data-nb-chars="726"><span class="idea" data-nb-ref-number="3" id="idea3" data-nb-words="124" data-nb-chars="726">Sedlák sije pro lesní havěť, činí to&nbsp;poslušně, ale věru, že&nbsp;si&nbsp;přitom nezpívá. Nezpívá, ba&nbsp;ani se&nbsp;neohlíží spěchaje za&nbsp;svým dílem. Byl tak nevšímavý, že&nbsp;nezbylo, než aby před ním Prozřetelnost sypala cestičku příhod. Uviděl zajíce, jenž skáče o&nbsp;třech, slyšel přesilně zpívati ptáčka, rozhlédl se&nbsp;a&nbsp;tu spatřil Marketu Lazarovou. Spala. Nevěděl, kdo to&nbsp;je&nbsp;a&nbsp;nikoho mu&nbsp;nepřipomínala. Mrzel se, že&nbsp;ztrácí čas, mrzel se&nbsp;na&nbsp;zpropadené čertoviny, jež nám posílají do&nbsp;cesty tulačky, ale protože byla chladná země a&nbsp;protože je&nbsp;člověku horko, když oře, hodil na&nbsp;chudinku plášť a&nbsp;přikryl ji. Toť se&nbsp;ví, že&nbsp;nepospíchal, aby ji&nbsp;odvedl domů. Oral a&nbsp;když dooral, vrátil se&nbsp;pro svůj kabát. Vzal, co&nbsp;bylo jeho, a&nbsp;zatřásl dívčiným ramenem, řka:</span></p>
          <p class="chunk" data-nb-ref-number="4" data-nb-words="19" data-nb-chars="116"><span class="idea" data-nb-ref-number="4" id="idea4" data-nb-words="19" data-nb-chars="116">„Vstávej, nebo zmrzneš. Copak tě&nbsp;má, abys spávala v&nbsp;polích?“ Tázal se, ale věru nečekal odpověď. Nebyl lačný příhod.</span></p>
          <p class="chunk" data-nb-ref-number="5" data-nb-words="16" data-nb-chars="92"><span class="idea" data-nb-ref-number="5" id="idea5" data-nb-words="16" data-nb-chars="92">Marketa vypravovala, co&nbsp;a&nbsp;jak, a&nbsp;sedlák pokyvoval hlavou, Bůh ví, že&nbsp;poslouchal na&nbsp;půl ucha.</span></p>
          <p class="chunk" data-nb-ref-number="6" data-nb-words="34" data-nb-chars="197"><span class="idea" data-nb-ref-number="6" id="idea6" data-nb-words="34" data-nb-chars="197">Prosím vás, příhody slečen, které si&nbsp;zedraly svoje šatečky? Cožpak les stená? V&nbsp;lese roste dříví, na&nbsp;něž mám zálusk! A&nbsp;jelen! Kdyby mi&nbsp;nehrozila oprátka, počkal bych si&nbsp;na&nbsp;šesteráka, jenž mi&nbsp;škodí.</span></p>
          <p class="chunk" data-nb-ref-number="7" data-nb-words="21" data-nb-chars="120"><span class="idea" data-nb-ref-number="7" id="idea7" data-nb-words="21" data-nb-chars="120">Dojeli do&nbsp;vsi. Sedlák otevřel lísku, což jsou vrátka v&nbsp;plotu, a&nbsp;zajel ke&nbsp;stavení. Marketa poděkovala a&nbsp;chtěla jíti dále.</span></p>
          <p class="chunk" data-nb-ref-number="8" data-nb-words="41" data-nb-chars="216"><span class="idea" data-nb-ref-number="8" id="idea8" data-nb-words="41" data-nb-chars="216">Kam by&nbsp;šla? Nastává opět noc, den se&nbsp;schýlil a&nbsp;je čas klekání. Tu&nbsp;vyjde selka a&nbsp;vyptává se&nbsp;konajíc porůznu večerní práce. Má&nbsp;na&nbsp;pilno a&nbsp;není laskavá. Konečně je&nbsp;všechno hotovo a&nbsp;muži a&nbsp;ženě zbývá chvilička k&nbsp;hovorům.</span></p>
          <p class="chunk" data-nb-ref-number="9" data-nb-words="75" data-nb-chars="445"><span class="idea" data-nb-ref-number="9" id="idea9" data-nb-words="75" data-nb-chars="445">„Ty časy!“ praví selka, „člověk si&nbsp;není jist střechami nad hlavou. Však vím, že&nbsp;Obořiště vyhořelo.“ Řkouc to, zve Marketu do&nbsp;světnice a&nbsp;ke stolu. Rozdmychává oheň, uhlíky rudnou a&nbsp;záhy šlehají veselé plameny. Je&nbsp;slyšeti skřípění studničních vah a&nbsp;v&nbsp;prachu první tmy se&nbsp;jeví hvězda večernice. Rozpačitý sedlák, rozpačitý, neboť je&nbsp;po&nbsp;díle, vyšel na&nbsp;zápraží a&nbsp;čeká, až&nbsp;slečna usne. Potom se&nbsp;vrátí a&nbsp;ulehne při komínu, na&nbsp;místě, jež je&nbsp;nejteplejší.</span></p>
          <p class="chunk" data-nb-ref-number="10" data-nb-words="67" data-nb-chars="410"><span class="idea" data-nb-ref-number="10" id="idea10" data-nb-words="67" data-nb-chars="410">Druhý den se&nbsp;Marketa probudila, když svítalo. Na&nbsp;stole byla připravena její snídaně. Upila něco mléka a&nbsp;ulomila kousek z&nbsp;krajíce, zakoušejíc stud, jenž nás přepadává, když prosíme. Hospodář již vešel po&nbsp;své práci a&nbsp;Marketa nemohla poděkovati leč selce. Jak s&nbsp;ní mluví? Mluví jako malé děvčátko. Ale ta, které děkuje, jí&nbsp;přeuctivě odpovídá a&nbsp;prokazuje jí&nbsp;čest málem vévodskou. Kdož ví? Snad se&nbsp;trošíčku posmívá.</span></p>
          <p class="chunk" data-nb-ref-number="11" data-nb-words="25" data-nb-chars="154"><span class="idea" data-nb-ref-number="11" id="idea11" data-nb-words="25" data-nb-chars="154">Nocleh a&nbsp;spaní Marketu neosvěžily. Šla vrávorajíc. Brala se&nbsp;poli a&nbsp;nevstoupila na&nbsp;silnici, která se&nbsp;stáčí k&nbsp;Obořišti. Šla, jako se&nbsp;vracel marnotratný syn.</span></p>
          <p class="chunk" data-nb-ref-number="12" data-nb-words="34" data-nb-chars="191"><span class="idea" data-nb-ref-number="12" id="idea12" data-nb-words="34" data-nb-chars="191">Po&nbsp;říšské cestě, která se&nbsp;v&nbsp;těchto místech přibližuje lesu, tam, kde kdysi stál Lazar, aby se&nbsp;po&nbsp;prvé vrhl na&nbsp;pocestného, v&nbsp;té zátočině, jež je&nbsp;tak památná, uviděla jezdce. Byli to&nbsp;královští.</span></p>
          <p class="chunk" data-nb-ref-number="13" data-nb-words="53" data-nb-chars="297"><span class="idea" data-nb-ref-number="13" id="idea13" data-nb-words="53" data-nb-chars="297">A&nbsp;tu ji&nbsp;přepadl strach o&nbsp;Mikoláše. Tázala se&nbsp;svého srdce, co&nbsp;učiní, bude-li její ženich jat, tázala se&nbsp;svých úst, budou-li dbáti o&nbsp;potravu, a&nbsp;svých nohou, zdali jí&nbsp;budou potom sloužiti. Tázala se, proč odešla a&nbsp;proč se&nbsp;skrývá. Její duši uchopila vlna žalu a&nbsp;zmítala jí&nbsp;jako příboj zmítá poplavkem.</span></p>
          <p class="chunk" data-nb-ref-number="14" data-nb-words="87" data-nb-chars="508"><span class="idea" data-nb-ref-number="14" id="idea14" data-nb-words="87" data-nb-chars="508">Všechny šípy, jež bázeň smáčí ve&nbsp;své palčivé jíše, zasáhly Mar­ketino srdce. Bylo tak veliké rozdvojení v&nbsp;její mysli, že&nbsp;nešťastnice současně pociťovala lásku k&nbsp;Mikolášovi a&nbsp;děs před Bohem. Její myšlenky stály proti sobě a&nbsp;vedly válku. Vlasy její duše již přihořívaly. Ach, Marketa je&nbsp;jediná, kdo bude poražen v&nbsp;těchto válkách a&nbsp;kdo v&nbsp;nich shoří. Třásla se. Bylo jí&nbsp;lhostejno, co&nbsp;se&nbsp;stane před otcem a&nbsp;před hejtmany. Bylo jí&nbsp;lhostejno, jaké mučidlo jí&nbsp;přísoudí a&nbsp;jaká kletba ji&nbsp;oděje. Třásla se&nbsp;pro Mikoláše.</span></p>
          <p class="chunk" data-nb-ref-number="15" data-nb-words="52" data-nb-chars="309"><span class="idea" data-nb-ref-number="15" id="idea15" data-nb-words="52" data-nb-chars="309">Doposud chodila po&nbsp;stezičkách, teď vystoupila na&nbsp;hlavní cestu a&nbsp;šla rychle před se. Minuli ji&nbsp;dva cizinci a&nbsp;žebračka v&nbsp;kraji příliš dobře známá. Zastavila se&nbsp;poznávajíc Marketu Lazarovou. Marketa chtěla přejíti co&nbsp;nejrychleji, ale žel, její nohy váznou a&nbsp;stud a&nbsp;únava ji&nbsp;poutá. Stojí a&nbsp;žebračka stojí před ní.</span></p>
          <p class="chunk" data-nb-ref-number="16" data-nb-words="29" data-nb-chars="189"><span class="idea" data-nb-ref-number="16" id="idea16" data-nb-words="29" data-nb-chars="189">Zajisté jsou obě laskavé, zajisté jsou hodny milosrdenství, ale řeč není z&nbsp;věcí srdce. Máme jen chabou znalost svých citů! Naše slovíčka krákají jako ptactvo, jež zpovzdálečí sleduje koráb.</span></p>
          <p class="chunk" data-nb-ref-number="17" data-nb-words="44" data-nb-chars="286"><span class="idea" data-nb-ref-number="17" id="idea17" data-nb-words="44" data-nb-chars="286">Ó&nbsp;plavby srdce, ó&nbsp;nevýmluvná ústa! Všechny deště, všechny lijavce smáčely žebraččina záda, měla rozežranou tvář a&nbsp;v&nbsp;útrobě jí&nbsp;kysaly chlebové kůrky, jež sebrala blízko prasečince. Což mohla učiniti něco jiného, než se&nbsp;vzpřímiti před touto kajícnicí? Mohla jí&nbsp;nehroziti holí a&nbsp;nespílati?</span></p>
          <p class="chunk" data-nb-ref-number="18" data-nb-words="42" data-nb-chars="275"><span class="idea" data-nb-ref-number="18" id="idea18" data-nb-words="42" data-nb-chars="275">„Ty děvko,“ pravila tlukouc mošnou, „ty souložnice katova, ty&nbsp;souložnice katových pacholků, jdi, pospíchej si&nbsp;pro požehnání!“ Tu&nbsp;se&nbsp;dala do&nbsp;křičení a&nbsp;křičela jako ďáblice. Marketa si&nbsp;zastřela tvář rukama a&nbsp;klopýtajíc šla blíže k&nbsp;Obořišti. Žebračka a&nbsp;zlořečení ji&nbsp;následovaly.</span></p>
          <p class="chunk" data-nb-ref-number="19" data-nb-words="55" data-nb-chars="346"><span class="idea" data-nb-ref-number="19" id="idea19" data-nb-words="55" data-nb-chars="346">Vážení pánové, tento výjev se&nbsp;vám nelíbí? Žel! Bylo to&nbsp;po&nbsp;prvé, co&nbsp;se&nbsp;neblahá chudačka setkala se&nbsp;slečnou, jež je&nbsp;poníženější a&nbsp;více neblahá než samo žebráctví. Uvnitř našich myslí podřimuje čaromocná touha po&nbsp;spravedlnosti, jež nás má&nbsp;často k&nbsp;bezpráví. Nechť mluví, nechť se&nbsp;ozývá! Přehlédněte maličkou křivdu, jež ukazuje na&nbsp;převeliká bezpráví.</span></p>
          <p class="chunk" data-nb-ref-number="20" data-nb-words="28" data-nb-chars="199"><span class="idea" data-nb-ref-number="20" id="idea20" data-nb-words="28" data-nb-chars="199">Marketa kráčí a&nbsp;pláče. Obořiště není již daleko a&nbsp;žebračka neodstupuje a&nbsp;neumlká. Hle, otcovský dům! Jakže, dům? Rozeznávám jen spáleniště. Vidím Kozlíkovo dílo, loupežníka, jehož, Marketo, milujete.</span></p>
          <p class="chunk" data-nb-ref-number="21" data-nb-words="83" data-nb-chars="500"><span class="idea" data-nb-ref-number="21" id="idea21" data-nb-words="83" data-nb-chars="500">Stalo se, že&nbsp;onoho dne byli všichni Lazarovi doma. Bylo předjaří a&nbsp;čas mysliti na&nbsp;obnovu domu. Pokuta králi byla již zaplacena. Je&nbsp;mír, nuže Lazarovi služebníci vozili lesní kmeny. Jiní z&nbsp;jeho čeledi přitesávali kámen, opět jiní pracovali jako dělníci kopajíce. Lazar stál v&nbsp;jejich středu. Kdyby se&nbsp;Marketa vracela sama, byla by&nbsp;posečkala až&nbsp;do&nbsp;soumraku, byla by&nbsp;samým večerem postála před zápražím, čekajíc, až&nbsp;ji&nbsp;zhlédne někdo z&nbsp;bratří, avšak křik zlolajné babizny ji&nbsp;štve jako psí štěkot štve laň.</span></p>
          <p class="chunk" data-nb-ref-number="22" data-nb-words="22" data-nb-chars="117"><span class="idea" data-nb-ref-number="22" id="idea22" data-nb-words="22" data-nb-chars="117">Lidé ustávají v&nbsp;práci a&nbsp;dívají se, kdo to&nbsp;přichází. Ach, oči starců vidí předaleko. Lazar ji&nbsp;zhlédl a&nbsp;již ji&nbsp;poznává.</span></p>
          <p class="chunk" data-nb-ref-number="23" data-nb-words="9" data-nb-chars="58"><span class="idea" data-nb-ref-number="23" id="idea23" data-nb-words="9" data-nb-chars="58">Zdaližpak se&nbsp;hněvá? Zdaližpak ji&nbsp;přijme, zdali se&nbsp;usmířil?</span></p>
          <p class="chunk" data-nb-ref-number="24" data-nb-words="36" data-nb-chars="202"><span class="idea" data-nb-ref-number="24" id="idea24" data-nb-words="36" data-nb-chars="202">Již se&nbsp;ozývá její jméno, lidé udeřili prací a&nbsp;hrnou se&nbsp;k&nbsp;vrátkům, služky vybíhají, ale Lazar se&nbsp;obrací. Nechce svou dceru viděti. Zavře se&nbsp;ve&nbsp;světnici, jejíž krb je&nbsp;pobořen, a&nbsp;káže všechněm, aby mlčeli.</span></p>
          <p class="chunk" data-nb-ref-number="25" data-nb-words="37" data-nb-chars="209"><span class="idea" data-nb-ref-number="25" id="idea25" data-nb-words="37" data-nb-chars="209">„Buďte zticha,“ praví čeledi a&nbsp;svým synům, „buďte zticha, neboť se&nbsp;navrací ten, před nímž se&nbsp;zavírá, ani nepřichází ten, jemuž bych mohl poslati někoho v&nbsp;ústrety. Buďte zticha, ať&nbsp;činí ta&nbsp;žena to, co&nbsp;si&nbsp;žádá.“</span></p>
          <p class="chunk" data-nb-ref-number="26" data-nb-words="16" data-nb-chars="91"><span class="idea" data-nb-ref-number="26" id="idea26" data-nb-words="16" data-nb-chars="91">Ruce služek klesají a&nbsp;leckterá mezi nimi pláče. Ti, kdo se&nbsp;rozběhli, nemají, co&nbsp;by&nbsp;učinili.</span></p>
          <p class="chunk" data-nb-ref-number="27" data-nb-words="43" data-nb-chars="263"><span class="idea" data-nb-ref-number="27" id="idea27" data-nb-words="43" data-nb-chars="263">Ach, návraty ztracených synů, ach, návraty dcer! Marketa padne na&nbsp;kolena. Je&nbsp;viděti její zedrané střevíce a&nbsp;šaty plné bláta. Přikloň se, Lazare, k&nbsp;úpěnlivým prosbám své dcery, kéž bys ji&nbsp;slyšel, kéž bys přikývl hlavou. Ale nestalo se&nbsp;nic podobného. Lazar nevyšel.</span></p>
          <p class="chunk" data-nb-ref-number="28" data-nb-words="23" data-nb-chars="135"><span class="idea" data-nb-ref-number="28" id="idea28" data-nb-words="23" data-nb-chars="135">Marketa měla tři bratry a&nbsp;tito bratři měli opět ženy a&nbsp;dítky. Nuže, zotaví se&nbsp;jejich láska? Dají maličkým, aby objaly svoji přítelkyni?</span></p>
          <p class="chunk" data-nb-ref-number="29" data-nb-words="46" data-nb-chars="295"><span class="idea" data-nb-ref-number="29" id="idea29" data-nb-words="46" data-nb-chars="295">Nikoliv. Nádvoří je&nbsp;prázdné, nikdo jí&nbsp;nedbá, nikdo k&nbsp;ní nepřišel a&nbsp;dítky váhají vidouce tvář zcela nepodobnou blažené tváři Marketině. Kdyby měla nešťastnice matku, zajisté by&nbsp;mluvila, a&nbsp;kdyby to&nbsp;bylo slovíčko pláče, Marketa by&nbsp;přece poslouchala plna útěchy, neboť i&nbsp;výčitka bývá ojíněna láskou.</span></p>
          <p class="chunk" data-nb-ref-number="30" data-nb-words="46" data-nb-chars="278"><span class="idea" data-nb-ref-number="30" id="idea30" data-nb-words="46" data-nb-chars="278">Prvou noc probděla Marketa kdesi v&nbsp;přístěnku domu, tam, kde líhají nečistí tuláci. Modlila se, ale z&nbsp;koruny, kterou jí&nbsp;láska vstavila na&nbsp;hlavu, nevypadl ani jediný kámen. Marketa milovala Mikoláše a&nbsp;Bůh si&nbsp;zajisté přál, aby ho&nbsp;milovala. Nedal ochabnouti tomuto citu a&nbsp;živil jej.</span></p>
          <p class="chunk" data-nb-ref-number="31" data-nb-words="38" data-nb-chars="218"><span class="idea" data-nb-ref-number="31" id="idea31" data-nb-words="38" data-nb-chars="218">K&nbsp;ránu, když zdřímla, zdálo se&nbsp;jí, že&nbsp;je&nbsp;opět v&nbsp;lesích loupežníků. Spala s&nbsp;Mikolášem a&nbsp;cítila jeho objetí, ach, objetí, jež otřásá vědomím a&nbsp;způsobuje, že&nbsp;naše myšlenky padají, jako padá se&nbsp;stromu ovoce. Byla prokleta!</span></p>
          <p class="chunk" data-nb-ref-number="32" data-nb-words="86" data-nb-chars="503"><span class="idea" data-nb-ref-number="32" id="idea32" data-nb-words="86" data-nb-chars="503">Blížil se&nbsp;k&nbsp;ní ďábel? Ach nikoli, uvykli jste nazývati věci příliš přísnými jmény a&nbsp;zdvojnásobujete tuto přísnost, jde-li o&nbsp;děvčátko v&nbsp;otcovském domě. Po&nbsp;soudu rozumných lidí má&nbsp;Marketa pravdu, myslí-li na&nbsp;miláčka. Nechť si&nbsp;na&nbsp;něho myslí, či&nbsp;lépe, nechť se&nbsp;k&nbsp;němu vrátí! Bůh věru nestojí o&nbsp;závoj fňukalek, jež komolí modlitby a&nbsp;nepřivedou na&nbsp;svět živého tvora. Pravíte, že&nbsp;byl tento sňatek na&nbsp;posměch otci, na&nbsp;posměch lidem a&nbsp;na posměch Bohu, neboť nevěsta volila již dříve, než se&nbsp;shledala s&nbsp;Mikolášem?</span></p>
          <p class="chunk" data-nb-ref-number="33" data-nb-words="17" data-nb-chars="98"><span class="idea" data-nb-ref-number="33" id="idea33" data-nb-words="17" data-nb-chars="98">Chtěl bych namítnouti, že&nbsp;vedle skutků jsou sliby málo závažné. Je&nbsp;tím, čím se&nbsp;stala, přijměte ji.</span></p>
          <p class="chunk" data-nb-ref-number="34" data-nb-words="14" data-nb-chars="84"><span class="idea" data-nb-ref-number="34" id="idea34" data-nb-words="14" data-nb-chars="84">Jak ji&nbsp;máme přijmouti, když sama sebe zatracuje, když se&nbsp;nazývá nestoudnicí a&nbsp;fenou?</span></p>
          <p class="chunk" data-nb-ref-number="35" data-nb-words="59" data-nb-chars="340"><span class="idea" data-nb-ref-number="35" id="idea35" data-nb-words="59" data-nb-chars="340">Praví se, že&nbsp;život je&nbsp;nepřátelský těm, kdož jej odmítají. Marketa je&nbsp;z&nbsp;počtu těch nešťastníků, Marketa je&nbsp;nejnešťastnější, neboť nemá sil, aby mu&nbsp;přitakala, a&nbsp;nemá sil, aby se&nbsp;postavila na&nbsp;odpor. Strach a&nbsp;milost vedou o&nbsp;ni válku. Zmítá jí&nbsp;děs a&nbsp;milování, zmítá a&nbsp;bije ji, jako okeán bije pobřežní skálu. Marketa umře. Marketu sežehlo peklo!</span></p>
          <p class="chunk" data-nb-ref-number="36" data-nb-words="40" data-nb-chars="238"><span class="idea" data-nb-ref-number="36" id="idea36" data-nb-words="40" data-nb-chars="238">Po&nbsp;dvou dnech hněvu a&nbsp;pohrdání, jemuž se&nbsp;nic nevyrovná, jedna ze&nbsp;služek donesla Marketě šaty a&nbsp;zavolala ji&nbsp;k&nbsp;Lazarovi. Chudinka se&nbsp;oddává naději a&nbsp;vzápětí je&nbsp;opět zděšena, co&nbsp;uslyší? Je&nbsp;Mikoláš v&nbsp;Obořišti? Nepotkalo jej nenadálé neštěstí?</span></p>
          <p class="chunk" data-nb-ref-number="37" data-nb-words="13" data-nb-chars="77"><span class="idea" data-nb-ref-number="37" id="idea37" data-nb-words="13" data-nb-chars="77">Stojí třesouc se&nbsp;a&nbsp;krev jí&nbsp;zalévá vnitřek hlavy. Slyší šuměti bystřinu zkázy.</span></p>
          <p class="chunk" data-nb-ref-number="38" data-nb-words="27" data-nb-chars="175"><span class="idea" data-nb-ref-number="38" id="idea38" data-nb-words="27" data-nb-chars="175">„Marketo,“ praví Lazar, „zavolal jsem tě, abych se&nbsp;otázal, jaké si&nbsp;uložíš pokání; čeho jsi hodna, Marketo?“ A&nbsp;dceruška mlčí a&nbsp;po chviličce mlčení odpovídá přirdoušeným hlasem:</span></p>
          <p class="chunk" data-nb-ref-number="39" data-nb-words="12" data-nb-chars="56"><span class="idea" data-nb-ref-number="39" id="idea39" data-nb-words="12" data-nb-chars="56">„Ty máš klíč od&nbsp;všech trestů. Rozkaž mi, co&nbsp;se&nbsp;ti&nbsp;líbí.“</span></p>
          <p class="chunk" data-nb-ref-number="40" data-nb-words="183" data-nb-chars="1061"><span class="idea" data-nb-ref-number="40" id="idea40" data-nb-words="183" data-nb-chars="1061">„Anděl vyhlazovatel, který má&nbsp;šest rukou a&nbsp;v&nbsp;každé drží tesák, ten anděl má&nbsp;přístup do&nbsp;tvojí duše a&nbsp;bodá ji, až&nbsp;ji&nbsp;ubodá. Kdybys setrvala v&nbsp;mém domě, shoří. Budeš-li choditi mezi poli, úroda ztrouchniví. Pas stádo a&nbsp;stelné krávy budou zmetati a&nbsp;nepřibude mi&nbsp;telátek. Jsi prokleta, neboť jsi zrušila sliby, které složil tvůj otec. Zrušila jsi slib daný Bohu. Bohu, nešťastnice! Nemám odvahy, abych se&nbsp;díval, jak se&nbsp;propadáš a&nbsp;jak se&nbsp;obracíš v&nbsp;troud a&nbsp;hnis. Táhni mi&nbsp;s&nbsp;očí! Nepřipustím, bys byla v&nbsp;mém domě služkou, která dává píti vepřům. Vezmi své smilné tělo a&nbsp;nes je&nbsp;z&nbsp;domu, jako se&nbsp;nosí mrtvý. Proč ještě stojíš, proč se&nbsp;nehýbáš? Tvoje tvář je&nbsp;tvář zjevence a&nbsp;lítost, kterou předstíráš, přitěžuje můj hněv a&nbsp;ruce mého hněvu. Vyjdi, prostopášnice! Ukládám ti&nbsp;dojíti do&nbsp;kláštera, který jsi zhanobila. Vrhni se&nbsp;na&nbsp;jeho mříž a&nbsp;vykřikuj, mluv o&nbsp;své zradě a&nbsp;pros, aby tě&nbsp;uvrhli do&nbsp;vězení.“ Marketa naslouchá a&nbsp;ve vedlejší světnici naslouchají její přátelé. Maličká děťátka nakukují do&nbsp;komnaty hněvu a&nbsp;výmluvy, zvedajíce stanové plátno, jež visí mezi pažením dveří.</span></p>
          <p class="chunk" data-nb-ref-number="41" data-nb-words="47" data-nb-chars="280"><span class="idea" data-nb-ref-number="41" id="idea41" data-nb-words="47" data-nb-chars="280">Hrome, vše, co&nbsp;je&nbsp;uděláno ze&nbsp;dřeva, shořelo na&nbsp;prach. Všechno je&nbsp;vymláceno, prší do&nbsp;světnice a&nbsp;my máme přechovávati milostnici žhářovu? Milostnici zbojníka, který obrátil Obořiště v&nbsp;poustku a&nbsp;který zabil pět našich lidí? Dobře jí&nbsp;tak! Ať&nbsp;si&nbsp;jde, ať&nbsp;jde pod šibenici svých miláčků!</span></p>
          <p class="chunk" data-nb-ref-number="42" data-nb-words="22" data-nb-chars="131"><span class="idea" data-nb-ref-number="42" id="idea42" data-nb-words="22" data-nb-chars="131">Je&nbsp;to&nbsp;sestra vašich manželů, paní. Je&nbsp;to&nbsp;Marketa, nejmladší z&nbsp;Lazarových dětí, táž, kterou jste volávali, aby čtla a&nbsp;zpívala písně!</span></p>
          <p class="chunk" data-nb-ref-number="43" data-nb-words="73" data-nb-chars="441"><span class="idea" data-nb-ref-number="43" id="idea43" data-nb-words="73" data-nb-chars="441">Vy, prachaso zlodějská, vy&nbsp;se&nbsp;věru nemáte proč vynášeti nad tuto hříšnici. Vy&nbsp;posměváčci, vy&nbsp;počestní kapsáři, vy&nbsp;jalůvky zločinu, vy&nbsp;šejdíři, vy&nbsp;směšní herci, kteří strašíte mečem a&nbsp;bojíte se&nbsp;rány, vy&nbsp;duchové z&nbsp;kozy, kteří se&nbsp;ženete na&nbsp;poutníčka a&nbsp;před vojskem popotahujete ze&nbsp;slzavého nosu, vy&nbsp;chcete souditi zbojníky a&nbsp;milenky zbojníků? Nic dál, nic dále! Vyjdi, Marketo! Výš hlavu, výše! Jdi, jako chodívá ta, jež zná cenu svého přítele.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./marketa_lazarova_015.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>