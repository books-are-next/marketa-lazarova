<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Hlava šestá">
    <meta name="apple-mobile-web-app-capable" content="yes">
    <title>Hlava šestá</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Vladislav Vančura: Marketa Lazarová">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Marketa Lazarová">
    <meta property="og:title" content="Marketa Lazarová">
    <meta property="og:type" content="book">
    <meta property="og:book:author" content="Vladislav Vančura">
    <meta property="twitter:title" content="Vladislav Vančura: Marketa Lazarová">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./marketa_lazarova_011.html">
    <link rel="next" href="./marketa_lazarova_013.html">
    <meta name="nb-order" content="7">
    <link rel="self" href="marketa_lazarova_012.html">
    <meta name="nb-identifier" content="vancura-marketa-lazarova-869d8aa">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4146" data-nb-chars="24855">
    <nav role="doc-toc">
      <ul class="plain section">
        <li><a href="marketa_lazarova_006.html">Věnování</a></li>
        <li><a href="marketa_lazarova_007.html">Hlava první</a></li>
        <li><a href="marketa_lazarova_008.html">Hlava druhá</a></li>
        <li><a href="marketa_lazarova_009.html">Hlava třetí</a></li>
        <li><a href="marketa_lazarova_010.html">Hlava čtvrtá</a></li>
        <li><a href="marketa_lazarova_011.html">Hlava pátá</a></li>
        <li><a href="marketa_lazarova_012.html">Hlava šestá</a></li>
        <li><a href="marketa_lazarova_013.html">Hlava sedmá</a></li>
        <li><a href="marketa_lazarova_014.html">Hlava osmá</a></li>
        <li><a href="marketa_lazarova_015.html">Hlava devátá</a></li>
        <li><a href="marketa_lazarova_016.html">Hlava desátá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./marketa_lazarova_011.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Hlava šestá</span></h1>
        <section>
          <p class="chunk" data-nb-ref-number="2" data-nb-words="30" data-nb-chars="164"><span class="idea" data-nb-ref-number="2" id="idea2" data-nb-words="30" data-nb-chars="164">Hle, šlechtic vší měrou dokonalejší, než je&nbsp;Kristián, hle, Kozlík! Leží opodál mladého pána a&nbsp;má již duši na&nbsp;jazyku. Ušlo mu&nbsp;mnoho krve, je&nbsp;bledý a&nbsp;má stažená ústa.</span></p>
          <p class="chunk" data-nb-ref-number="3" data-nb-words="56" data-nb-chars="364"><span class="idea" data-nb-ref-number="3" id="idea3" data-nb-words="56" data-nb-chars="364">Nevím, jsou-li zaznamenány příklady větší neoblomnosti. Koz­líkovi byla zlomena ramenní kost. Kůže a&nbsp;svaly byly roztrženy kopytem, bok rytířův mokval krví, nešťastník se&nbsp;nemohl pohnouti bez hrozných bolestí, ale to&nbsp;vše nezastrašuje jeho ducha. Mocná přetvářka zadržuje výkřiky, mocná vůle jej budí opět k&nbsp;životu, mocná vůle jej má&nbsp;k&nbsp;činu, jehož by&nbsp;se&nbsp;měl varovati.</span></p>
          <p class="chunk" data-nb-ref-number="4" data-nb-words="168" data-nb-chars="997"><span class="idea" data-nb-ref-number="4" id="idea4" data-nb-words="168" data-nb-chars="997">Po&nbsp;děsném úsilí nalezl nůž. Již vidí přicházeti královské vojáky. Eh, bude mrtev, než dojdou. Opírá nůž o&nbsp;to místo na&nbsp;svých prsou, kde je&nbsp;slyšeti srdce. Nedostává se&nbsp;mu&nbsp;však sil. Tato chvilička tak rozhodná pro další vypravování byla zajisté předvídána a&nbsp;strůjce osudů k&nbsp;ní přivedl po&nbsp;křivolakých cestách Kristiána, snad aby aspoň jedenkrát se&nbsp;zasloužil beránek o&nbsp;vlka. Hrabě svedl s&nbsp;nešťastníkem o&nbsp;nůž zápas a&nbsp;vyrval mu&nbsp;jej. V&nbsp;tu chvíli dojeli královi oděnci a&nbsp;vrhnuvše se&nbsp;na&nbsp;Kozlíka, svázali ho. Nikdo nedbá ani bolesti, ani krve chlístající z&nbsp;ran a&nbsp;loupežník jim odplácí stejnou měrou. Spílá králi jeho vojsku a&nbsp;nežádá si, leč aby ho&nbsp;některý zuřivý voják probodl. Ale co&nbsp;se&nbsp;tak vzteká a&nbsp;co se&nbsp;tak brání, vyvstane v&nbsp;jeho mysli pranepatrná tečka, zrnečko zubatého rozsévače, který je&nbsp;vmetává do&nbsp;lidských mozků, aby vzklíčilo, vydalo lodyhu, listoví a&nbsp;stín. Stín Smrti. To&nbsp;vše netrvá leč krátkou chvíli. Sloupce krve klesají k&nbsp;nižšímu místu a&nbsp;růžový mozek zbělá, jako zbělely zahrady mezopotámské.</span></p>
          <p class="chunk" data-nb-ref-number="5" data-nb-words="60" data-nb-chars="352"><span class="idea" data-nb-ref-number="5" id="idea5" data-nb-words="60" data-nb-chars="352">Kozlík snad zemřel. Čtyři vojáci si&nbsp;zhotovili nosítka z&nbsp;kopí a&nbsp;z&nbsp;plášťů. Nalili mu&nbsp;něco vína do&nbsp;zprahlých úst a&nbsp;snášejí jej dolů. Jdou tak opatrně, jako chodí služtičky s&nbsp;nemocným neviňátkem, a&nbsp;ti dva, kteří stojí výše než dvojice prvá, přisedají na&nbsp;zemi a&nbsp;plouhají se&nbsp;po&nbsp;zadcích, aby zůstala neporušena rovina úmrtního lože. Složili loupežníka na&nbsp;vůz.</span></p>
          <p class="chunk" data-nb-ref-number="6" data-nb-words="68" data-nb-chars="410"><span class="idea" data-nb-ref-number="6" id="idea6" data-nb-words="68" data-nb-chars="410">Žije či&nbsp;zemřel? Žije! Hejtman přiložil čepel před jeho ústa a&nbsp;zaradoval se, vida mlhu, kterou způsobuje lidské dýchání. Zaradoval se&nbsp;a&nbsp;řekl vojákům, že&nbsp;se&nbsp;raduje. Všichni viděli, že&nbsp;tomu tak jest a&nbsp;měli o&nbsp;raněného dvojnásobnou péči. Starali se&nbsp;a&nbsp;počínali mnohou práci a&nbsp;mnohou rozprávku o&nbsp;věcech loupežníkových, neboť bylo po&nbsp;bitvě a&nbsp;jako se&nbsp;stává po&nbsp;bitvách, na&nbsp;vojsko přikvačila rozpačitost a&nbsp;roztržitá péče.</span></p>
          <p class="chunk" data-nb-ref-number="7" data-nb-words="34" data-nb-chars="200"><span class="idea" data-nb-ref-number="7" id="idea7" data-nb-words="34" data-nb-chars="200">Ti&nbsp;dobří chlapi! Teď by&nbsp;z&nbsp;nich nikdo nepromluvil o&nbsp;statečnosti, ani kdybyste mu&nbsp;slibovali ubytovací lístek do&nbsp;královské komory. Zdá se&nbsp;mi, že&nbsp;by&nbsp;se&nbsp;nejraději chopili košťat a&nbsp;do vůle zametali bojiště.</span></p>
          <p class="chunk" data-nb-ref-number="8" data-nb-words="58" data-nb-chars="325"><span class="idea" data-nb-ref-number="8" id="idea8" data-nb-words="58" data-nb-chars="325">Pryč s&nbsp;krví, pryč s&nbsp;válečným řemeslem! Dejte jim opět spáti podle všelijakých ženušek, ať&nbsp;se&nbsp;vyptávají, zač platí v&nbsp;kraji pšenice, ať&nbsp;si&nbsp;vedou jako moudří lidé. Skýtněte jim času, ať&nbsp;se&nbsp;rozpomenou na&nbsp;slávu praporců a&nbsp;polnic, dovolte, aby se&nbsp;jim v&nbsp;míru zase zježily vousy, aby se&nbsp;rozkročili a&nbsp;aby do&nbsp;nich vešel chvastavý duch.</span></p>
          <p class="chunk" data-nb-ref-number="9" data-nb-words="13" data-nb-chars="93"><span class="idea" data-nb-ref-number="9" id="idea9" data-nb-words="13" data-nb-chars="93">Vojáci pochovávali mrtvé a&nbsp;mezi ostatními pochovali malou slečnu Drahomíru, která byla sťata.</span></p>
          <p class="chunk" data-nb-ref-number="10" data-nb-words="21" data-nb-chars="138"><span class="idea" data-nb-ref-number="10" id="idea10" data-nb-words="21" data-nb-chars="138">Nastal již soumrak a&nbsp;první tma. Hejtman rozkázal rozbíti tábor a&nbsp;kuchaři měli připraviti večeři. Byla zabita jedna z&nbsp;loupežnických kravek.</span></p>
          <p class="chunk" data-nb-ref-number="11" data-nb-words="81" data-nb-chars="475"><span class="idea" data-nb-ref-number="11" id="idea11" data-nb-words="81" data-nb-chars="475">V&nbsp;tu chvíli Kozlík procitl a&nbsp;štěrbinou mezi plachtovím viděl temnou obrubu lesa a&nbsp;vycházející měsíc. Slyšel krok krávy a&nbsp;znenadání spatřil její rohatou hlavu s&nbsp;očima homérských žen. V&nbsp;paměti, jež se&nbsp;hrouží do&nbsp;časů jako studniční okov, v&nbsp;paměti tetované jehlou horeček, v&nbsp;paměti polovědomí, v&nbsp;paměti srdce uviděl shon kolem boků této krávy. Hle, smějící se&nbsp;děti, hle rozpustilce, kterak se&nbsp;tahají a&nbsp;prou o&nbsp;růžový cecík. Každý se&nbsp;ho&nbsp;chce zmocnit, ale nikdo není nad malou Janu.</span></p>
          <p class="chunk" data-nb-ref-number="12" data-nb-words="60" data-nb-chars="360"><span class="idea" data-nb-ref-number="12" id="idea12" data-nb-words="60" data-nb-chars="360">Vidíte, kravička teď stojí bez pohnutí a&nbsp;obrací hlavu k&nbsp;maličké děvečce. Vemeno hovádka se&nbsp;pod její ručičkou prodlužuje a&nbsp;opět zkracuje, již vyrazil crček mléka a&nbsp;zní o&nbsp;okraj nádoby, již stéká po&nbsp;dětských tvářích. Kozlík zaslechl sten zvířete a&nbsp;probral se&nbsp;k&nbsp;jasnějšímu myšlení. Vzpomněl si, že&nbsp;děti volávaly na&nbsp;zvíře jménem Lasička, a&nbsp;opakoval je&nbsp;jako chlapec.</span></p>
          <p class="chunk" data-nb-ref-number="13" data-nb-words="29" data-nb-chars="163"><span class="idea" data-nb-ref-number="13" id="idea13" data-nb-words="29" data-nb-chars="163">Jeho vousatá huba vyslovila to&nbsp;jméno po&nbsp;třetí a&nbsp;hle, přicházejí stádce krav, sbližují se&nbsp;a&nbsp;trou bok o&nbsp;bok, sbližují a&nbsp;opět se&nbsp;rozptylují chřestíce zvonkem a&nbsp;růžky.</span></p>
          <p class="chunk" data-nb-ref-number="14" data-nb-words="119" data-nb-chars="731"><span class="idea" data-nb-ref-number="14" id="idea14" data-nb-words="119" data-nb-chars="731">Probůh, jsme na&nbsp;Roháčku, vidím čápa klapajícího zobákem a&nbsp;rybníčky plné vody, vidím chlupatý stoh, nepořádnou zástěru sadu, vidím domovní průčelí, průčelí, na&nbsp;němž slunce ukazuje devátou hodinu zrána. Loupežník je&nbsp;doma. Věru, není zde žádných znamení hrůz a&nbsp;nástroje míru se&nbsp;válejí po&nbsp;nádvoří. Vidím hubenou kočku, jež pokukuje po&nbsp;ptačátkách a&nbsp;loupežník za&nbsp;ní&nbsp;hází hrudkou a&nbsp;tleská. Potom usedne na&nbsp;rybniční hráz, aby lovil ryby. Je&nbsp;slunečno a&nbsp;chlapík mžourá a&nbsp;zkracuje svůj hákovitý nos a&nbsp;dýchá jako dýše usínající stáj. Vidím hanebně zauzlený poplavek a&nbsp;prstence drobných vln. Vidím, že&nbsp;loupežníci bývají tiší a&nbsp;mírní. Vidím, že&nbsp;bývají lítostiví, neboť víte, co&nbsp;učiní s&nbsp;ouklejem, jenž se&nbsp;třpytí na&nbsp;konci vlasce? Vrhá jej do&nbsp;vody!</span></p>
          <p class="chunk" data-nb-ref-number="15" data-nb-words="24" data-nb-chars="147"><span class="idea" data-nb-ref-number="15" id="idea15" data-nb-words="24" data-nb-chars="147">Vzácní pánové, byla-li Kozlíkova duše narudlá, měla zajisté blankytný pás a&nbsp;na jejím rameni zůstal jasný dotek mlynáře, jenž nás vine k&nbsp;svým ústům.</span></p>
          <p class="chunk" data-nb-ref-number="16" data-nb-words="55" data-nb-chars="332"><span class="idea" data-nb-ref-number="16" id="idea16" data-nb-words="55" data-nb-chars="332">Eh, vezmi ďas vypravování o&nbsp;bláznivinách, kdopak má&nbsp;chuť sledovati loupežníka, jenž má&nbsp;takto uzpůsobenou duši. Toť se&nbsp;ví, teď, když trest již tasil svůj služební meč, bude se&nbsp;odvolávati na&nbsp;své rybičky! Vizte zakukleného holomka po&nbsp;boku právoznalců. Stojí tam, meč mezi stehny a&nbsp;tlapu na&nbsp;jilci. Dejme si&nbsp;zajít chuť na&nbsp;volookou krásu!</span></p>
          <p class="chunk" data-nb-ref-number="17" data-nb-words="49" data-nb-chars="297"><span class="idea" data-nb-ref-number="17" id="idea17" data-nb-words="49" data-nb-chars="297">Když byl již večer, stalo se&nbsp;opět, že&nbsp;Kozlík procitl k&nbsp;plnému vědomí. Chviličku poslouchal, rozeznávaje ruch tábora. Mimo vůz přešlo několik oděnců a&nbsp;jeden z&nbsp;nich se&nbsp;zastavil, aby zvedl plachtu. Kozlík zavřel oči, chlap postál, jako lovci stávají nad medvědem a&nbsp;jako oni kýval hlavou. Byl usmířen.</span></p>
          <p class="chunk" data-nb-ref-number="18" data-nb-words="52" data-nb-chars="306"><span class="idea" data-nb-ref-number="18" id="idea18" data-nb-words="52" data-nb-chars="306">Po&nbsp;krátké chvíli uviděl Kozlík opět hlavu, jež se&nbsp;hrouží do&nbsp;jeho temnoty. Věru, mimo tři či&nbsp;čtyři bručouny, jimž není pomoci, zhlédne celý pluk loupežníka. Jeden o&nbsp;něm dí, že&nbsp;nadmíru dobře vládl mečem, jiný, že&nbsp;vodil nevyrovnatelně podjezdy, a&nbsp;opět jiný, že&nbsp;se&nbsp;dovedl ztratit jako špendlíček v&nbsp;žírné louce.</span></p>
          <p class="chunk" data-nb-ref-number="19" data-nb-words="35" data-nb-chars="186"><span class="idea" data-nb-ref-number="19" id="idea19" data-nb-words="35" data-nb-chars="186">Kozlík chtěl vstát, ale jeho sil ubylo do&nbsp;té&nbsp;míry, že&nbsp;se&nbsp;sotva pohnul. Nemohl již věřiti na&nbsp;utěk a&nbsp;tu mu&nbsp;bylo útěchou představovati si, jak jeho synové utíkají a&nbsp;jak jeho ženské utíkají.</span></p>
          <p class="chunk" data-nb-ref-number="20" data-nb-words="40" data-nb-chars="253"><span class="idea" data-nb-ref-number="20" id="idea20" data-nb-words="40" data-nb-chars="253">Viděl kypící a&nbsp;rozpleskující se&nbsp;zadek, cíp pláště, vlající vlasy a&nbsp;koneček povijanu, viděl svou chasu utíkati, jako by&nbsp;ji&nbsp;andělé vedli za&nbsp;ruku. Tyto myšlenky křísily starobylé nadšení loupežníkovo, usmíval se&nbsp;a&nbsp;přes úpění zhroutivšího se&nbsp;těla byl vesel.</span></p>
          <p class="chunk" data-nb-ref-number="21" data-nb-words="57" data-nb-chars="377"><span class="idea" data-nb-ref-number="21" id="idea21" data-nb-words="57" data-nb-chars="377">Prozřetelnost drží vždy ve&nbsp;svých rukou vlákno osnovy, kdoví k&nbsp;čemu je&nbsp;to&nbsp;dobré, kdovíjak vzácnou smrt nechystá těm, kdo utíkají, a&nbsp;snad právě jejich pronásledovatelé bídně zahynou. Odmyslíme-li si&nbsp;neblahou ránu a&nbsp;zákon, jenž trestá na&nbsp;hrdle Kozlíkovy skutky, pak věru není proč naříkati, neboť všechna vítězství loupežníkova předvídala tuto porážku. Porážku, jež není beze cti.</span></p>
          <p class="chunk" data-nb-ref-number="22" data-nb-words="26" data-nb-chars="142"><span class="idea" data-nb-ref-number="22" id="idea22" data-nb-words="26" data-nb-chars="142">Již neobnovíme výbojů, za&nbsp;něž se&nbsp;sedí v&nbsp;šatlavě, již jich neobnovíme, ale ani v&nbsp;míru není veta po&nbsp;statečnosti, Kozlík se&nbsp;dá&nbsp;přemoci leč smrtí.</span></p>
          <p class="chunk" data-nb-ref-number="23" data-nb-words="18" data-nb-chars="103"><span class="idea" data-nb-ref-number="23" id="idea23" data-nb-words="18" data-nb-chars="103">Zatím noc pokračovala a&nbsp;bylo již deset hodin. Tábor spal. Nechť si&nbsp;tedy spí. Nechť stoupá povodeň noci.</span></p>
          <p class="chunk" data-nb-ref-number="24" data-nb-words="85" data-nb-chars="487"><span class="idea" data-nb-ref-number="24" id="idea24" data-nb-words="85" data-nb-chars="487">Hrabě Kristián a&nbsp;mladý hrabě Kristián seděli ten večer a&nbsp;tu noc po&nbsp;bitvě u&nbsp;ohně. Starý si&nbsp;rovnal záda a&nbsp;třel si&nbsp;nos. Proklatě, kterýsi ne­omalený loupežník jej natřel jednou ve&nbsp;směru padajících slzí a&nbsp;po druhé v&nbsp;rovině huby. Bůh ví, že&nbsp;si&nbsp;toho ani nevšiml! Ach, tato povrchnost neučiní bolest méně palčivou. Hrabě stenal a&nbsp;když bylo slyšeti jeho naříkající dech, jeho syn potrhl rameny a&nbsp;vstával. Bylo jasně viděti, jak mu&nbsp;rudnou uši. Potlačoval jen stěží vztek. Takhle se, hrome, fňuká?</span></p>
          <p class="chunk" data-nb-ref-number="25" data-nb-words="67" data-nb-chars="428"><span class="idea" data-nb-ref-number="25" id="idea25" data-nb-words="67" data-nb-chars="428">Pan hrabě Kristián by&nbsp;nejraději posadil pana hraběte staršího Kristiána do&nbsp;štoudve s&nbsp;vodou. Milý hochu, učiňte, aby vám hněv neprodlužoval pravice do&nbsp;nemožných dálek, vidím, že&nbsp;máte před­louhou paži byzantské světice. Svědí vás ruka? Přiznejte se, že&nbsp;se&nbsp;stydíte spíše za&nbsp;sebe než za&nbsp;svého otce. Vy&nbsp;lehkomyslníče, vy&nbsp;licoměrníku, hledá vás milenka! Její oči jsou rozšířeny tmou. Chodí po&nbsp;nočním lese a&nbsp;volá: Kristiáne! Kristiáne!</span></p>
          <p class="chunk" data-nb-ref-number="26" data-nb-words="21" data-nb-chars="129"><span class="idea" data-nb-ref-number="26" id="idea26" data-nb-words="21" data-nb-chars="129">Když táhlo k&nbsp;půlnoci, vzal mladý hrabě svůj meč a&nbsp;s&nbsp;nikým se&nbsp;nerozloučiv, odešel z&nbsp;hejtmanova tábora. Chtěl vyhledati loupežníky.</span></p>
          <p class="chunk" data-nb-ref-number="27" data-nb-words="86" data-nb-chars="516"><span class="idea" data-nb-ref-number="27" id="idea27" data-nb-words="86" data-nb-chars="516">Není mi&nbsp;nejasno, že&nbsp;Bůh zmátl mysl tohoto Kristiána a&nbsp;proměnil ji&nbsp;právě tak, jako hospodář proměňuje kohoutky na&nbsp;kapouny. Kristián jakživ nevěděl, co&nbsp;má&nbsp;udělat. Hned si&nbsp;přál to, hned ono. Býti hodným synem a&nbsp;opět milencem. Rytířem v&nbsp;krásné brni a&nbsp;na obrátku loupežníkem, jenž nemá leč obušek a&nbsp;loupežnickou pýchu. Hned by&nbsp;chtěl býti líbezným malířem, hned mnichem, hned poustevníkem či&nbsp;vojákem svatého hrobu či&nbsp;španělským otrokem, jenž pije ze&nbsp;skořepiny, či&nbsp;tulákem či&nbsp;králem v&nbsp;Sasích. Kdo se&nbsp;vyzná v&nbsp;bláznivé mysli?</span></p>
          <p class="chunk" data-nb-ref-number="28" data-nb-words="23" data-nb-chars="139"><span class="idea" data-nb-ref-number="28" id="idea28" data-nb-words="23" data-nb-chars="139">Kristián jde lesem a&nbsp;pláče, křičí a&nbsp;pláče. Vykřikuje Alexandřino jméno a&nbsp;naslouchá, kdy se&nbsp;již ozve radostné volání: Jsem zde, můj miláčku!</span></p>
          <p class="chunk" data-nb-ref-number="29" data-nb-words="71" data-nb-chars="381"><span class="idea" data-nb-ref-number="29" id="idea29" data-nb-words="71" data-nb-chars="381">Hrabě chodil až&nbsp;do&nbsp;bílého dne a&nbsp;nenalezl věru nic k&nbsp;snědku. Hanebná končina; byl na&nbsp;cestě od&nbsp;půlnoci do&nbsp;svítání a&nbsp;od svítání opět do&nbsp;noci. Zemdlel a&nbsp;chtělo se&nbsp;mu&nbsp;pít a&nbsp;žízně přibývalo víc a&nbsp;víc. Slyšel, jak se&nbsp;lesní zvířata smýkají po&nbsp;kmenech stromů, slyšel sýčky a&nbsp;stoletého havrana, jenž je&nbsp;jednonohý. Vřeštivý strach se&nbsp;houpal na&nbsp;haluzích a&nbsp;skákal shůry dolů a&nbsp;skákal dál a&nbsp;dál.</span></p>
          <p class="chunk" data-nb-ref-number="30" data-nb-words="148" data-nb-chars="869"><span class="idea" data-nb-ref-number="30" id="idea30" data-nb-words="148" data-nb-chars="869">Jak se&nbsp;Kristián bál! Tu&nbsp;padla rána, tu&nbsp;to&nbsp;žuchlo, jako by&nbsp;se&nbsp;byl přetrhl provaz s&nbsp;oběšencem. Děs zaváděl hraběte dále, než uhadujete. Zbavil jej rozumu. Jakže? Nebyl tento nešťastník spíše nemocen? Což by&nbsp;se&nbsp;zbláznil ze&nbsp;svého bolestínství? Což byl opravdu takový strašpytel? Nevím, toho času leželo v&nbsp;lese ještě něco sněhu. Kristiánova stopa byla patrná, podobalo se, že&nbsp;je&nbsp;to&nbsp;stopa bláznova, vedla od&nbsp;stínu k&nbsp;stínu jako stopa polednic a&nbsp;divých ženek. Bojím se, že&nbsp;Kristián zešílel či&nbsp;že&nbsp;onemocněl nemocí, jež jej učinila rovna bláznu. Řekl jsem již, že&nbsp;jeho duch býval mdlý a&nbsp;kolísavý. Zajisté se&nbsp;neudály věci příliš strašlivé a&nbsp;nebylo proč schnouti zděšením. Kristiánovi se&nbsp;však nedostalo přízně jíti a&nbsp;pískati si&nbsp;cestou. Ať&nbsp;tedy již se&nbsp;pominul rozumem či&nbsp;ať&nbsp;onemocněl nějakou zlou horečkou, je&nbsp;jisto, že&nbsp;chodil po&nbsp;tři dny po&nbsp;Šerpinském hvozdě a&nbsp;že byl velmi zubožen.</span></p>
          <p class="chunk" data-nb-ref-number="31" data-nb-words="65" data-nb-chars="370"><span class="idea" data-nb-ref-number="31" id="idea31" data-nb-words="65" data-nb-chars="370">Zatím se&nbsp;stalo, že&nbsp;paní Kateřina a&nbsp;Kozlíkovi synové a&nbsp;Kozlíkovy dcery se&nbsp;sešli na&nbsp;místě, jež bylo určeno. Útěk je&nbsp;rozptýlil po&nbsp;vší končině lesa, ale znali převýtečně ten hvozd. Převýtečně znali všechny stezky v&nbsp;tom lese a&nbsp;když se&nbsp;podobalo, že&nbsp;je&nbsp;bezpečná chvíle, obrátili své hřebce k&nbsp;dubině, které se&nbsp;říká Opojení. Blížili se&nbsp;se&nbsp;všech stran a&nbsp;jako myslivci šli opatrně.</span></p>
          <p class="chunk" data-nb-ref-number="32" data-nb-words="73" data-nb-chars="419"><span class="idea" data-nb-ref-number="32" id="idea32" data-nb-words="73" data-nb-chars="419">Je&nbsp;slyšeti soví houkání a&nbsp;hlas holuba, neboť loupežníci se&nbsp;dorozumívají řečí zvířat a&nbsp;ptáků. Neskrývejte se, místo je&nbsp;dočista chráněné a&nbsp;vůkol je&nbsp;bažina, k&nbsp;níž nikdo nepřichází. Jan stojí při kose přechodu a&nbsp;mává šátkem, aby vjeli do&nbsp;potoka a&nbsp;hnali koně proti proudu. Země byla toho času velmi vlhká a&nbsp;kopyta se&nbsp;hluboko vrývala. Kdyby deset koní projelo touž cestou, zůstala by&nbsp;stopa po&nbsp;této jízdě až&nbsp;do&nbsp;příštích dešťů.</span></p>
          <p class="chunk" data-nb-ref-number="33" data-nb-words="68" data-nb-chars="390"><span class="idea" data-nb-ref-number="33" id="idea33" data-nb-words="68" data-nb-chars="390">Žel, loupežníci jsou vzdáleni stavu milosti, ale Bůh vložil do&nbsp;všech lidí něco ze&nbsp;svého srdce. Všichni ti&nbsp;synové a&nbsp;všechny dcery milují svoji maminku. Jsou nevýmluvní a&nbsp;místo laskavého slova se&nbsp;každý škaredí, ale prosím vás, jen na&nbsp;to&nbsp;nic nedejte. Sešli se&nbsp;pod záminkou pomsty, ale možná, že&nbsp;je&nbsp;svádí láska, možná, že&nbsp;každý z&nbsp;nich chce viděti paní Kateřinu, jež pokyvuje hlavou a&nbsp;je smutná.</span></p>
          <p class="chunk" data-nb-ref-number="34" data-nb-words="40" data-nb-chars="277"><span class="idea" data-nb-ref-number="34" id="idea34" data-nb-words="40" data-nb-chars="277">Změnivše Roháček za&nbsp;pustý les jsou loupežníci strašnější, než jak bylo vypravováno. Leckterý je&nbsp;poznamenán novým škrábancem, leckomu zhnisala rána, ten se&nbsp;šklebí obnažuje bezzubou dáseň a&nbsp;onen pozbyl oka. Jsou na&nbsp;vychrtlých koních a&nbsp;slyším, že&nbsp;nejkrásnější klisnička pokašlává.</span></p>
          <p class="chunk" data-nb-ref-number="35" data-nb-words="37" data-nb-chars="225"><span class="idea" data-nb-ref-number="35" id="idea35" data-nb-words="37" data-nb-chars="225">Vážení pánové, ti&nbsp;chlapi se&nbsp;zřídili, ti&nbsp;zřídili svá zvířata! Jejich rány planou jako znamení při cestách a&nbsp;jsou strašlivé. Jan byl nejstarší z&nbsp;bratří a&nbsp;když nastalo ticho a&nbsp;když všichni poslouchali, mluvil na&nbsp;místě Kozlíkově.</span></p>
          <p class="chunk" data-nb-ref-number="36" data-nb-words="56" data-nb-chars="314"><span class="idea" data-nb-ref-number="36" id="idea36" data-nb-words="56" data-nb-chars="314">„Náš otec byl chycen a&nbsp;čeká jej strašná smrt. Poznávám, že&nbsp;jej hejtman povleče k&nbsp;soudcům, aby mu&nbsp;přiřkli potupná trápení a&nbsp;popraviště. Pluky královy se&nbsp;rozmnožují a&nbsp;nás zbývá jenom maličko. Jenom maličko nás zbývá a&nbsp;maličko nás dělí od&nbsp;smrti. Již se&nbsp;rozlučme, neboť je&nbsp;čas se&nbsp;rozloučiti a&nbsp;skrývati se&nbsp;po&nbsp;tři týdny.</span></p>
          <p class="chunk" data-nb-ref-number="37" data-nb-words="85" data-nb-chars="503"><span class="idea" data-nb-ref-number="37" id="idea37" data-nb-words="85" data-nb-chars="503">Jeden pacholek a&nbsp;synové Burjanovi spatřili, jak se&nbsp;Kozlík zřítil do&nbsp;rokliny. Jeho zranění jsou zajisté těžká a&nbsp;sotva se&nbsp;uzdraví do&nbsp;tří týdnů. Kdyby Kozlík mohl vsednouti na&nbsp;kůň, neváhal bych udeřiti hned na&nbsp;vězení. Ale nevěřím, že&nbsp;je&nbsp;tomu tak, Kozlík nevládne rukou a&nbsp;nemůže obkročiti koně, neboť jinak by&nbsp;nebyl zajat a&nbsp;nezůstal by&nbsp;naživu. Pamatujte na&nbsp;moje vyzvání. Třetí neděle vytrhnete ze&nbsp;svých skrýší ozbrojeni tak, jak nejlépe se&nbsp;udá. Vejděte různými branami a&nbsp;každý buďte sám až&nbsp;do&nbsp;hodiny útoku.“</span></p>
          <p class="chunk" data-nb-ref-number="38" data-nb-words="11" data-nb-chars="70"><span class="idea" data-nb-ref-number="38" id="idea38" data-nb-words="11" data-nb-chars="70">Když paní Kateřina vyslechla tuto řeč, zalomila rukama a&nbsp;řekla Janovi:</span></p>
          <p class="chunk" data-nb-ref-number="39" data-nb-words="124" data-nb-chars="718"><span class="idea" data-nb-ref-number="39" id="idea39" data-nb-words="124" data-nb-chars="718">„S&nbsp;jakou zaslepeností to&nbsp;mluvíš, Jene, jak zvráceně prokazuješ svou synovskou lásku. Jakže? Chceš udeřiti na&nbsp;vězení, které je&nbsp;kamenné a&nbsp;pevné? Chceš na&nbsp;ně&nbsp;udeřiti se&nbsp;svými bratry a&nbsp;nedbáš, co&nbsp;se&nbsp;stane s&nbsp;pacholátky? Proč jste nás měli k&nbsp;tomu, abychom utíkali? Ach, přála bych si&nbsp;nebýti s&nbsp;vámi! Přála bych si&nbsp;zůstávati po&nbsp;boku Kozlíkově, ale štěstí od&nbsp;nás odstoupilo. Štěstí a&nbsp;slavná smrt s&nbsp;otcem. Vím, co&nbsp;by&nbsp;Kozlík tobě a&nbsp;tvým bratřím rozkázal; řekl by&nbsp;vám, abyste se&nbsp;rozptýlili po&nbsp;sousedstvích a&nbsp;nevraceli se, pokud by&nbsp;trval hněv králův, avšak nikoliv déle! Nikdo by&nbsp;nesměl zůstávati déle mimo Roháček, jenž pustne, jenž byl rozvalen. Učiňte, aby byl opět zřízen, aby byl obnovován. Jděte a&nbsp;vraťte se&nbsp;v&nbsp;přikázaný čas.“</span></p>
          <p class="chunk" data-nb-ref-number="40" data-nb-words="25" data-nb-chars="159"><span class="idea" data-nb-ref-number="40" id="idea40" data-nb-words="25" data-nb-chars="159">Ale synáčkům se&nbsp;věru nechtělo zůstaviti Kozlíka na&nbsp;pospas sudím. Nemohli vyhostiti ze&nbsp;svého srdce žádostivost bojů a&nbsp;šrůtek a&nbsp;láska jim vnukala novou zuřivost.</span></p>
          <p class="chunk" data-nb-ref-number="41" data-nb-words="94" data-nb-chars="567"><span class="idea" data-nb-ref-number="41" id="idea41" data-nb-words="94" data-nb-chars="567">Domnívali se, že&nbsp;dostačí, aby sekali svými meči do&nbsp;vězeňské brány, domnívali se, že&nbsp;dostačí, budou-li šílení koně hněvu mávati kopyty nad strážcovou hlavou. Brána? Věž? To&nbsp;vše se&nbsp;jim nezdá ani trochu těžké. Jan chce provésti svou a&nbsp;všichni bratři mu&nbsp;přisvědčují a&nbsp;není slyšeti leč souhlas a&nbsp;řinčení zbraně a&nbsp;svist zbraně. Srdce Kateřinino se&nbsp;zkormoutilo, vidí, že&nbsp;nezadrží svých synů a&nbsp;že budou všichni pobiti. Vidí, že&nbsp;se&nbsp;přihodilo veliké neštěstí a&nbsp;její lítost poodlétá jako holubice. Věru, jak může plakati, když zbývá několik chvil, za&nbsp;nichž snad pohne těmi duby.</span></p>
          <p class="chunk" data-nb-ref-number="42" data-nb-words="10" data-nb-chars="47"><span class="idea" data-nb-ref-number="42" id="idea42" data-nb-words="10" data-nb-chars="47">Je&nbsp;to&nbsp;již naposled, co&nbsp;paní mluví k&nbsp;svým synům:</span></p>
          <p class="chunk" data-nb-ref-number="43" data-nb-words="126" data-nb-chars="753"><span class="idea" data-nb-ref-number="43" id="idea43" data-nb-words="126" data-nb-chars="753">„Ach, poslouchejte mě. Kozlík zemřel a&nbsp;nezemřel-li, bude zabit sekerou. Žádná síla jej nevytrhne ze&nbsp;smrti, žádná síla, leč síla boží. Věřím v&nbsp;Ježíše Krista a&nbsp;bez přestání po&nbsp;něm toužím. Kéž by&nbsp;byl svatebčanem na&nbsp;mojí svatbě, kéž bych na&nbsp;nebesích žila v&nbsp;starém manželství. Kéž bych zemřela zároveň s&nbsp;Kozlíkem, kéž bych zároveň s&nbsp;ním stála před Pánem, kéž bych mohla svědčiti o&nbsp;jeho laskavé duši. Kozlík je&nbsp;stařec a&nbsp;já jsem stařenka, což naplat, čeká nás smrt, avšak vy, moji synáčkové, se&nbsp;zachovejte naživu a&nbsp;pečujte o&nbsp;své děti. Kozlík hřešíval, jako hřešívají vojáci, dopřejte mu&nbsp;smrti, jež je&nbsp;odplatou za&nbsp;všechna provinění. Jeho duše bude stoupati vzhůru a&nbsp;s&nbsp;dušemi spravedlivých usedne na&nbsp;plášť laskavého soudce, jako včely usedají na&nbsp;plášť včelařův.“</span></p>
          <p class="chunk" data-nb-ref-number="44" data-nb-words="75" data-nb-chars="469"><span class="idea" data-nb-ref-number="44" id="idea44" data-nb-words="75" data-nb-chars="469">Jakže? Mluviti loupežníkům o&nbsp;božím království? To&nbsp;věru nevím, toť studnice, z&nbsp;níž není radno vážiti těmto chlapům. Zrývají zemi patou a&nbsp;mečem a&nbsp;nikdo z&nbsp;nich nezvedne oči od&nbsp;země. To&nbsp;je&nbsp;sveřepá chasa, hle, jak jsou jejich hřebci nepokojní, hle, jak touha prolévati krev otřásá celou smečku. Vidouc kvap, s&nbsp;nímž přivolávají zkázu, kvap a&nbsp;žádostivost po&nbsp;krveprolití, vidouc hnusnou horlivost stínati, přistoupila Marketa Lazarová k&nbsp;paní Kateřině a&nbsp;řekla jí&nbsp;zvučným hlasem:</span></p>
          <p class="chunk" data-nb-ref-number="45" data-nb-words="137" data-nb-chars="811"><span class="idea" data-nb-ref-number="45" id="idea45" data-nb-words="137" data-nb-chars="811">„Proč jim nevyčítáš, proč nemluvíš, proč jsi ustala tak záhy? Tvoje láska se&nbsp;upokojuje příliš rychle. Byla bys šťastna, kdyby zůstali, a&nbsp;jsi šťastna, protože odcházejí. Zaměňuješ lásku ke&nbsp;Kozlíkovi za&nbsp;lásku k&nbsp;dětem a&nbsp;odtud, co&nbsp;byl tvůj muž jat, žiješ, jako bys nežila. Chval nebesa a&nbsp;o&nbsp;světě mluv s&nbsp;pohrdáním. Mně však nebylo dopřáno dokončiti modliteb, odvrátila jsem se&nbsp;od&nbsp;tichosti nebes a&nbsp;moje duše uvízla v&nbsp;křovinách tohoto hvozdu jako Samson. Děsím se&nbsp;hlasu, jenž nám vládne s&nbsp;veliké výše, děsím se&nbsp;zavolání. Hle, kolem trůnu pobíhá kuřátko, jež vzroste v&nbsp;orlici, slyším otázku, která se&nbsp;mění v&nbsp;burácení a&nbsp;v&nbsp;hloubi srdce slyším sykot. Proč jsem to&nbsp;učinila!“ Řkouc to, vrhla se&nbsp;Marketa Lazarová do&nbsp;Mikolášovy náruče. Plakala a&nbsp;mezi vzlykáním bylo slyšeti jen slova zpola pohlcená, jen kvil a&nbsp;skřípění hlasu.</span></p>
          <p class="chunk" data-nb-ref-number="46" data-nb-words="39" data-nb-chars="236"><span class="idea" data-nb-ref-number="46" id="idea46" data-nb-words="39" data-nb-chars="236">Loupežníci nezamlčují svůj údiv a&nbsp;s&nbsp;trapností odstupují. Mikoláš zrudl a&nbsp;hněvá se. Hněvá se, ale přece se&nbsp;mu&nbsp;neuzdálo žalostící dívku odstrčiti. Je&nbsp;tak spanilá, je&nbsp;tak nešťastná a&nbsp;Mikoláš ji&nbsp;miluje. Poslouchá, co&nbsp;chce však Marketa říci?</span></p>
          <p class="chunk" data-nb-ref-number="47" data-nb-words="70" data-nb-chars="415"><span class="idea" data-nb-ref-number="47" id="idea47" data-nb-words="70" data-nb-chars="415">Chce říci, že&nbsp;se&nbsp;neodloučí od&nbsp;hříšného štěstí, chce říci, že&nbsp;se&nbsp;již nevzdálí od&nbsp;Mikoláše. Příliš mnoho ztratila a&nbsp;již se&nbsp;všeho odváží. Půjde za&nbsp;milencem, jako chodívá psík. Zatracení a&nbsp;nezatracení, čest a&nbsp;nečest, hřích a&nbsp;nehřích, strázeň, rodina, hlad, pohroma, jež kvačí, vše je&nbsp;jí&nbsp;lhostejné! Vše se&nbsp;ztrácí, vše se&nbsp;propadá v&nbsp;propadlišti lásky. Objímá svého Mikoláše a&nbsp;láska ji&nbsp;víže, jako kotevní provazy vížou loď.</span></p>
          <p class="chunk" data-nb-ref-number="48" data-nb-words="68" data-nb-chars="431"><span class="idea" data-nb-ref-number="48" id="idea48" data-nb-words="68" data-nb-chars="431">Ach, nešťastné duše, které pohlédnuvše na&nbsp;sebe se&nbsp;zděsily, nešťastné poznání, jež rozběsňuje. Mohla láska roznítiti toto zoufalství? Marketa se&nbsp;podobá hořící ženě. Mikoláš roztrhne milenčiny ruce a&nbsp;káže jí, aby mlčela. Chce mluviti s&nbsp;bratřími, neboť čas naléhá. Jednají sami. Když se&nbsp;rozhodli, vystoupí Jan a&nbsp;hlasitě označí místo, kde jsou ukryty Kozlíkovy poklady. Nechť si&nbsp;je&nbsp;vezme ten, kdo zůstane naživu, nechť si&nbsp;je&nbsp;vezme ďas!</span></p>
          <p class="chunk" data-nb-ref-number="49" data-nb-words="41" data-nb-chars="227"><span class="idea" data-nb-ref-number="49" id="idea49" data-nb-words="41" data-nb-chars="227">Potom se&nbsp;nevýmluvně rozloučí. Jeden tře svůj meč a&nbsp;druhý uvazuje třemen, který je&nbsp;uvázán. Jdou po&nbsp;svých cestách, na&nbsp;východ, k&nbsp;severu, k&nbsp;jihu a&nbsp;na západ. Je&nbsp;viděti, jak sešli, hlad zvětšil jejich oči a&nbsp;koně div nechřestí kostmi.</span></p>
          <p class="chunk" data-nb-ref-number="50" data-nb-words="27" data-nb-chars="170"><span class="idea" data-nb-ref-number="50" id="idea50" data-nb-words="27" data-nb-chars="170">Paní Kateřina jde za&nbsp;Janem a&nbsp;Alexandra s&nbsp;Marketou Lazarovou následují Mikoláše. Schylovalo se&nbsp;k&nbsp;večeru, když došli na&nbsp;křižovatku. Loupežník se&nbsp;zastavil a&nbsp;praví k&nbsp;Marketě:</span></p>
          <p class="chunk" data-nb-ref-number="51" data-nb-words="62" data-nb-chars="336"><span class="idea" data-nb-ref-number="51" id="idea51" data-nb-words="62" data-nb-chars="336">„Marketo, vrať se&nbsp;domů, vrať se&nbsp;po&nbsp;této cestě. Odvedl jsem tě&nbsp;z&nbsp;Obořiště proti tvé vůli, ale Bůh učinil, abych tě&nbsp;miloval. Kráčej s&nbsp;jistotou. Obměkči Lazara a&nbsp;čekej, až&nbsp;přijdu. Vidím nazpět vše, co&nbsp;se&nbsp;stalo, vidím, že&nbsp;mě&nbsp;návidíš a&nbsp;že jsi smutná. Jsi moje žena. Avšak nám, kteří jsme zbyli, je&nbsp;sváděti boj a&nbsp;vytrhnouti Kozlíka z&nbsp;vězení.“</span></p>
          <p class="chunk" data-nb-ref-number="52" data-nb-words="17" data-nb-chars="115"><span class="idea" data-nb-ref-number="52" id="idea52" data-nb-words="17" data-nb-chars="115">„Vaše jména,“ odpověděla Marketa, „jsou počítána v&nbsp;pekle. Buďte prokleti, vy&nbsp;i&nbsp;váš meč, buďte mnohonásob prokleti!“</span></p>
          <p class="chunk" data-nb-ref-number="53" data-nb-words="44" data-nb-chars="265"><span class="idea" data-nb-ref-number="53" id="idea53" data-nb-words="44" data-nb-chars="265">„Buďte prokleti,“ opakovala, a&nbsp;lkajíc a&nbsp;naříkajíc zlořečila dni, za&nbsp;něhož se&nbsp;setkala s&nbsp;Mikolášem, a&nbsp;zlořečila i&nbsp;sobě a&nbsp;svému srdci. Tu&nbsp;sestoupili s&nbsp;koní. Marketě se&nbsp;uvolnil vlas a&nbsp;oslepil ji. Pronášela zlověstná a&nbsp;žaluplná slova, krákala jako pták letící v&nbsp;temnotě.</span></p>
          <p class="chunk" data-nb-ref-number="54" data-nb-words="12" data-nb-chars="63"><span class="idea" data-nb-ref-number="54" id="idea54" data-nb-words="12" data-nb-chars="63">Mikoláš jí&nbsp;položil ruku na&nbsp;ústa a&nbsp;přikázal jí, by&nbsp;utichla, řka:</span></p>
          <p class="chunk" data-nb-ref-number="55" data-nb-words="9" data-nb-chars="64"><span class="idea" data-nb-ref-number="55" id="idea55" data-nb-words="9" data-nb-chars="64">„Proč se&nbsp;rouháš? Zmlkni! Zmlkni, nešťastnice, Bůh ti&nbsp;naslouchá.“</span></p>
          <p class="chunk" data-nb-ref-number="56" data-nb-words="32" data-nb-chars="185"><span class="idea" data-nb-ref-number="56" id="idea56" data-nb-words="32" data-nb-chars="185">Na&nbsp;jeho skráních naběhly žíly a&nbsp;to věru bylo zlé znamení. Po­dobalo se, že&nbsp;jej ovládne hněv. Odhodil meč na&nbsp;zem a&nbsp;vztáhl ruku, aby stiskl milenčin chřtán. Marketa již neměla promluviti.</span></p>
          <p class="chunk" data-nb-ref-number="57" data-nb-words="81" data-nb-chars="511"><span class="idea" data-nb-ref-number="57" id="idea57" data-nb-words="81" data-nb-chars="511">Ach, ze&nbsp;všech serailů, ze&nbsp;všech kůrů, ze&nbsp;všech knížetství žen žádná nebyla tak krásná, jako je&nbsp;Lazarova dcera. Mikoláš ji&nbsp;miluje. Vine ji&nbsp;k&nbsp;sobě blíže a&nbsp;blíže. Vdechl výpar její hlavy, dotýká se&nbsp;jejích rukou, zkrvavených rukou, mdlých paží, rukou, ručiček, jež sešlehala lesní houština. Ani zbožnost, ani rouhání, žádný zvyk a&nbsp;žádná myšlenka je&nbsp;nerozloučí. Loupežník se&nbsp;nakloní k&nbsp;milenčinu uchu, aby jí&nbsp;řekl slůvko. Jaké slůvko? Bláhové, marné, nicotné. Slovíčko bez významu pro všechny, kdož nejsou zamilováni.</span></p>
          <p class="chunk" data-nb-ref-number="58" data-nb-words="81" data-nb-chars="507"><span class="idea" data-nb-ref-number="58" id="idea58" data-nb-words="81" data-nb-chars="507">Probděli poslední noc a&nbsp;Alexandra jim byla nablízku. Ráno se&nbsp;rozloučili a&nbsp;Marketa Lazarová se&nbsp;měla dáti na&nbsp;cestu a&nbsp;vyjíti z&nbsp;lesa. Ale opět se&nbsp;jí&nbsp;nechtělo, opět prosí a&nbsp;opět žádá, aby mohla zůstati či&nbsp;doprovoditi Mikoláše aspoň ke&nbsp;skále, jejíž jméno je&nbsp;Divina. Milenec svolil. Jejich koně popásajíce se&nbsp;šli zvolna, avšak kůň Alexandřin spěchal. Netrpělivá jezdkyně jej pobádala vpřed, pranic se&nbsp;ne­ohlížejíc, kde je&nbsp;její přítelkyně. Alexandra pospíchá, aniž by&nbsp;chtěla někam dojíti. Její duše byla zachmuřená.</span></p>
          <p class="chunk" data-nb-ref-number="59" data-nb-words="83" data-nb-chars="520"><span class="idea" data-nb-ref-number="59" id="idea59" data-nb-words="83" data-nb-chars="520">Tam, kde je&nbsp;nám hledati jadérko bytosti, jadérko podvědomí, citu, vidění a&nbsp;slyšení, jadérko řeči, jež u&nbsp;každého člověka je&nbsp;jiná, jadérko zabarvení, odlišnosti a&nbsp;shod, v&nbsp;tom místě, v&nbsp;té tajuplné končině těla, slyšela šumění a&nbsp;marné slovo, jež opakuje zobák malomoci. Jak často bychom chtěli vysloviti nevyslovitelné, jak toužíme vtěsnati v&nbsp;jedinou chvíli to, co&nbsp;nemá času! Vy&nbsp;starodávné povídky o&nbsp;výpravách k&nbsp;vlastnímu srdci, vy&nbsp;povídky, přispějte jí, ať&nbsp;se&nbsp;zvedne stavidlo řečí! Ať&nbsp;skane zajíkavé slovíčko na&nbsp;její jazyk!</span></p>
          <p class="chunk" data-nb-ref-number="60" data-nb-words="22" data-nb-chars="119"><span class="idea" data-nb-ref-number="60" id="idea60" data-nb-words="22" data-nb-chars="119">Ach, Alexandra mluví sama k&nbsp;sobě a&nbsp;vše, co&nbsp;mluví, je&nbsp;plno příhod, které se&nbsp;udály velmi daleko. Toť bájivé hoře milenců.</span></p>
          <p class="chunk" data-nb-ref-number="61" data-nb-words="30" data-nb-chars="181"><span class="idea" data-nb-ref-number="61" id="idea61" data-nb-words="30" data-nb-chars="181">Asi po&nbsp;hodině jízdy zaslechla Alexandra jakýs zvuk. Naslouchá, věru, není to&nbsp;ani chrochtání kance, ani vlčí kvil. Podobá se, že&nbsp;to&nbsp;pláče člověk. Sevře obušek a&nbsp;popojíždí k&nbsp;houštině.</span></p>
          <p class="chunk" data-nb-ref-number="62" data-nb-words="4" data-nb-chars="32"><span class="idea" data-nb-ref-number="62" id="idea62" data-nb-words="4" data-nb-chars="32">Probůh, toho nenadálého setkání!</span></p>
          <p class="chunk" data-nb-ref-number="63" data-nb-words="17" data-nb-chars="119"><span class="idea" data-nb-ref-number="63" id="idea63" data-nb-words="17" data-nb-chars="119">Domníváte se, že&nbsp;uzřela srnu, okusující pupence jívy? Či&nbsp;včelařícího medvěda? Či&nbsp;rysa nad zbytkem havraních vnitřností?</span></p>
          <p class="chunk" data-nb-ref-number="64" data-nb-words="9" data-nb-chars="58"><span class="idea" data-nb-ref-number="64" id="idea64" data-nb-words="9" data-nb-chars="58">Je&nbsp;to&nbsp;Kristián! Zešílevší Kristián, jenž si&nbsp;okusuje prsty.</span></p>
          <p class="chunk" data-nb-ref-number="65" data-nb-words="37" data-nb-chars="224"><span class="idea" data-nb-ref-number="65" id="idea65" data-nb-words="37" data-nb-chars="224">Alexandra se&nbsp;zastavila a&nbsp;čeká, co&nbsp;se&nbsp;stane. Změť strachu, příval lásky, příval hněvu, hněvu a&nbsp;lásky mění nešťastnici jako mračno a&nbsp;slunce měnívá skálu. Podobá se, že&nbsp;chce obejmouti svého ženicha, chce si&nbsp;jej podržeti navždy.</span></p>
          <p class="chunk" data-nb-ref-number="66" data-nb-words="43" data-nb-chars="234"><span class="idea" data-nb-ref-number="66" id="idea66" data-nb-words="43" data-nb-chars="234">Říká se, že&nbsp;lidský skutek je&nbsp;výrazem duše. Jaká odporná lež! To, co&nbsp;je&nbsp;v&nbsp;naší mysli neznámé a&nbsp;ukrutné a&nbsp;vlčí, to&nbsp;krvavé strašení se&nbsp;mozku, jež způsobuje, že&nbsp;tělesná socha sama mává mečem, to&nbsp;zuření mysli a&nbsp;těla vedlo Alexandřinu ruku.</span></p>
          <p class="chunk" data-nb-ref-number="67" data-nb-words="78" data-nb-chars="459"><span class="idea" data-nb-ref-number="67" id="idea67" data-nb-words="78" data-nb-chars="459">Stalo se, že&nbsp;Kristián zešílel. Válí se&nbsp;v&nbsp;ostruží. Horečka pokryla mu&nbsp;ústa boláky. Křičí a&nbsp;sípá, ale tyto zvuky nezní jako řeč a&nbsp;neslyším mezi nimi jména Alexandřina. Nešťastný Kristián! Jeho tvář se&nbsp;podobá tváři zatracencově. Je&nbsp;bledý, upírá oči na&nbsp;jedno místo. Toť pohled vrahů a&nbsp;bludařů a&nbsp;bezbožníků, toť pohled sýčka. Má&nbsp;psí koutky a&nbsp;chlemtavou hubu kancovu, má&nbsp;ostrý a&nbsp;pohybující se&nbsp;nos proklatce, jenž pozbyl jasného rozumu. Lomí rukama a&nbsp;křičí co&nbsp;křičí.</span></p>
          <p class="chunk" data-nb-ref-number="68" data-nb-words="57" data-nb-chars="346"><span class="idea" data-nb-ref-number="68" id="idea68" data-nb-words="57" data-nb-chars="346">Zajisté nepochybujete, že&nbsp;se&nbsp;shovívavost svaté Trojice odvrátila od&nbsp;toho člověka. Alexandru pak šálil hněv a&nbsp;zhrzení. Je&nbsp;ukrutnější než vy&nbsp;o&nbsp;sílu svého hněvu. Pokročila zvedajíc obušek, neptala se&nbsp;a&nbsp;nic neuvažovala a&nbsp;v&nbsp;úžasu či&nbsp;vzteku vedla ránu na&nbsp;neduživcovu hlavu. Kristián padl a&nbsp;leží, drže sepjaté ruce u&nbsp;svých úst. Za&nbsp;krátkou chvíli zemřel.</span></p>
          <p class="chunk" data-nb-ref-number="69" data-nb-words="30" data-nb-chars="196"><span class="idea" data-nb-ref-number="69" id="idea69" data-nb-words="30" data-nb-chars="196">Ach, jak byly osudy obou milenců v&nbsp;sebe zapleteny! Chtěli žíti pospolu, ale nedostatečná stálost a&nbsp;nepevnost manželova způsobila, že&nbsp;paní propadne peklu. On&nbsp;pak věc již zaplatil pozemským životem.</span></p>
          <p class="chunk" data-nb-ref-number="70" data-nb-words="53" data-nb-chars="311"><span class="idea" data-nb-ref-number="70" id="idea70" data-nb-words="53" data-nb-chars="311">Sotva však zemřel, úděsné okouzlení bylo zrušeno. Alexandra prohlédla a&nbsp;vidí opět Kristiána tak, jak býval. Vidí, že&nbsp;je&nbsp;spanilý a&nbsp;přesličný, vidí, že&nbsp;zhřešila, a&nbsp;hrozné trápení a&nbsp;něžná láska ji&nbsp;vrhá k&nbsp;nohám mrtvoly. Objímá bezduché tělo a&nbsp;pláče, mrtvý pokyvuje hlavou a&nbsp;dvě slzy se&nbsp;derou ze&nbsp;štěrbiny jeho víček.</span></p>
          <p class="chunk" data-nb-ref-number="71" data-nb-words="38" data-nb-chars="244"><span class="idea" data-nb-ref-number="71" id="idea71" data-nb-words="38" data-nb-chars="244">Jaká prohra, ó, geniové řeči! Ti&nbsp;dva milenci nerozmlouvávali, neboť jeden neznal mateřštiny druhého, byli němí a&nbsp;držíce se&nbsp;v&nbsp;loktech, mluvívali jen vzdycháním a&nbsp;polibky a&nbsp;stiskem těla. Jak nevýmluvný je&nbsp;jazyk, jak nevýmluvné je&nbsp;básnictví lásky!</span></p>
          <p class="chunk" data-nb-ref-number="72" data-nb-words="26" data-nb-chars="163"><span class="idea" data-nb-ref-number="72" id="idea72" data-nb-words="26" data-nb-chars="163">Slyšte však varhany žalu. Smrt vytrhla jejich jazyky jako ovečky z&nbsp;ostruží. Vdova a&nbsp;vražednice rozmlouvá jazykem národů a&nbsp;mrtvý píše své odpuštění prstem na&nbsp;rubáš.</span></p>
          <p class="chunk" data-nb-ref-number="73" data-nb-words="104" data-nb-chars="624"><span class="idea" data-nb-ref-number="73" id="idea73" data-nb-words="104" data-nb-chars="624">Po&nbsp;chvíli Mikoláš a&nbsp;Marketa Lazarová došli na&nbsp;místo neštěstí. Zvedli Alexandru a&nbsp;měli ji&nbsp;k&nbsp;životu a&nbsp;k&nbsp;řeči. Nedovedla však odpověděti na&nbsp;otázky a&nbsp;plakala. Mikoláš jí&nbsp;svázal ruce a&nbsp;pohřbil Kristiána proti její vůli. Nemohl jinak. Předříkal modlitbu, kterou neopakovala, vzpomněl příhod skýtajících útěchy, ale žádná zhola nic nepomohla. Tu&nbsp;se&nbsp;mu&nbsp;zdálo, že&nbsp;lesní stíny skrývají tajemný prostor, plný oblud. Jeho duše se&nbsp;strašila a&nbsp;bála. Vyměnil několik vět s&nbsp;Marketou a&nbsp;ta s&nbsp;ním souhlasila. Hrozila se&nbsp;tohoto obcování živé s&nbsp;mrtvým a&nbsp;bylo jí&nbsp;úzko, jako je&nbsp;úzko spáči, do&nbsp;jehož těsného lože přilehl vlkodlak. Modlila se&nbsp;nahlas.</span></p>
          <p class="chunk" data-nb-ref-number="74" data-nb-words="62" data-nb-chars="396"><span class="idea" data-nb-ref-number="74" id="idea74" data-nb-words="62" data-nb-chars="396">Les neustal ve&nbsp;svém stavitelství a&nbsp;kladl stín k&nbsp;stínu, dokončoval kopuli temnot a&nbsp;rušil ji. Bylo k&nbsp;desáté a&nbsp;zvedla se&nbsp;světelná vlna, podobná radosti. Mikoláš, Marketa a&nbsp;Alexandra opakovali jméno boží a&nbsp;jméno Kristiánovo. Tu&nbsp;se&nbsp;vyskytla ve&nbsp;světelném sloupu srna, držíc v&nbsp;hubě trs zimní trávy. Patřila chviličku na&nbsp;hříšníka, postála vzápětí, ukazujíc svěžest lesního zvířete, zmizela tichým skokem.</span></p>
          <p class="chunk" data-nb-ref-number="75" data-nb-words="82" data-nb-chars="489"><span class="idea" data-nb-ref-number="75" id="idea75" data-nb-words="82" data-nb-chars="489">Mrtvý byl pohřben. Marketa odtáhla přítelkyni od&nbsp;čerstvého hrobu a&nbsp;pravila: „Pojď se&nbsp;mnou do&nbsp;Obořiště, Alexandro, žal a&nbsp;neštěstí je&nbsp;naším učením. Vykonala jsi ukrutný čin, ale není můj hřích ukrutnější? Pláčeš a&nbsp;tvůj pláč je&nbsp;tišší a&nbsp;tišší, pláčeš pokorně, ale moje srdce není očištěno. Vrať se&nbsp;se&nbsp;mnou, půjdeme jako slepci, kteří chodívají ve&nbsp;dvojicích. Tvůj hřích je&nbsp;skončen a&nbsp;já v&nbsp;něm setrvávám. Jsi silnější, nalezneš cestu, nalezneš příkoří a&nbsp;trest, ale já&nbsp;budu souzena znovu a&nbsp;znovu.“</span></p>
          <p class="chunk" data-nb-ref-number="76" data-nb-words="18" data-nb-chars="105"><span class="idea" data-nb-ref-number="76" id="idea76" data-nb-words="18" data-nb-chars="105">Mikoláš se&nbsp;vyšvihl na&nbsp;koně a&nbsp;cítě zvíře mezi svými stehny a&nbsp;vdechnuv vítr chřípěmi, byl opět loupežníkem.</span></p>
          <p class="chunk" data-nb-ref-number="77" data-nb-words="62" data-nb-chars="399"><span class="idea" data-nb-ref-number="77" id="idea77" data-nb-words="62" data-nb-chars="399">„Ještě jsme se&nbsp;nepoddali, ještě se&nbsp;bráníme,“ řekl v&nbsp;odpověď, „nemluv o&nbsp;trestech a&nbsp;připravuj svatbu. Vzkazuji Lazarovi, že&nbsp;tě&nbsp;ubráním, vzkazuji Alexandřiným soudcům, že&nbsp;válka rozsévá smrt, neboť je&nbsp;učiněna hospodářem smrti. Kdo držívá meč, umírá od&nbsp;meče. Kdyby stál Kristián s&nbsp;námi, mohl být usmrcen svým otcem.“ Marketa se&nbsp;poznamenala křížem, cítíc, že&nbsp;nemá dosti sil, aby přidržela Mikolášovu duši.</span></p>
          <p class="chunk" data-nb-ref-number="78" data-nb-words="26" data-nb-chars="144"><span class="idea" data-nb-ref-number="78" id="idea78" data-nb-words="26" data-nb-chars="144">Byl čas, aby se&nbsp;dívky daly na&nbsp;cestu. Vzdalovaly se&nbsp;mlčky a&nbsp;jenom Marketa se&nbsp;ohlížela. Mikoláš připoutal tři koně a&nbsp;obrátil se&nbsp;do&nbsp;hloubi pralesa.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./marketa_lazarova_013.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>