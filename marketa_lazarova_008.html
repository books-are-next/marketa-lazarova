<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Hlava druhá">
    <meta name="apple-mobile-web-app-capable" content="yes">
    <title>Hlava druhá</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Vladislav Vančura: Marketa Lazarová">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Marketa Lazarová">
    <meta property="og:title" content="Marketa Lazarová">
    <meta property="og:type" content="book">
    <meta property="og:book:author" content="Vladislav Vančura">
    <meta property="twitter:title" content="Vladislav Vančura: Marketa Lazarová">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./marketa_lazarova_007.html">
    <link rel="next" href="./marketa_lazarova_009.html">
    <meta name="nb-order" content="3">
    <link rel="self" href="marketa_lazarova_008.html">
    <meta name="nb-identifier" content="vancura-marketa-lazarova-71538aa">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="6386" data-nb-chars="38195">
    <nav role="doc-toc">
      <ul class="plain section">
        <li><a href="marketa_lazarova_006.html">Věnování</a></li>
        <li><a href="marketa_lazarova_007.html">Hlava první</a></li>
        <li><a href="marketa_lazarova_008.html">Hlava druhá</a></li>
        <li><a href="marketa_lazarova_009.html">Hlava třetí</a></li>
        <li><a href="marketa_lazarova_010.html">Hlava čtvrtá</a></li>
        <li><a href="marketa_lazarova_011.html">Hlava pátá</a></li>
        <li><a href="marketa_lazarova_012.html">Hlava šestá</a></li>
        <li><a href="marketa_lazarova_013.html">Hlava sedmá</a></li>
        <li><a href="marketa_lazarova_014.html">Hlava osmá</a></li>
        <li><a href="marketa_lazarova_015.html">Hlava devátá</a></li>
        <li><a href="marketa_lazarova_016.html">Hlava desátá</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./marketa_lazarova_007.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Hlava druhá</span></h1>
        <section>
          <p class="chunk" data-nb-ref-number="2" data-nb-words="16" data-nb-chars="100"><span class="idea" data-nb-ref-number="2" id="idea2" data-nb-words="16" data-nb-chars="100">Kozlík byl zuřivý hrdopýšek, jeho synové se&nbsp;mu&nbsp;podobali, avšak jak mluví vypravování o&nbsp;jeho dcerách?</span></p>
          <p class="chunk" data-nb-ref-number="3" data-nb-words="115" data-nb-chars="719"><span class="idea" data-nb-ref-number="3" id="idea3" data-nb-words="115" data-nb-chars="719">O&nbsp;nic lépe! Žel, proslýchá se, že&nbsp;měly povahu lític, že&nbsp;byly hrubé a&nbsp;že jejich spanilost nic nebránila politováníhodným zálibám. Místo dívek je&nbsp;u&nbsp;ohně, avšak tyto divošky měly na&nbsp;mysli spíše kolbiště než pokorné práce v&nbsp;kuchyni. Věru nezasluhují se&nbsp;radovati, ale jejich smích a&nbsp;jejich chechtot netichne, ačkoliv nadešla noc. Mluví o&nbsp;zajatém Němci a&nbsp;posmívají se&nbsp;mu&nbsp;a&nbsp;není ani slechu o&nbsp;nějakém mravu. Kateřina se&nbsp;vzteká a&nbsp;opakuje jméno příchozího: Kristián, Kristián, Kristián. Druhé jsou k&nbsp;smíchu cizincovy bělostné ruce. Nenechají bez zmínky ani jeho způsob odívání a&nbsp;drahocenný prsten je&nbsp;ponouká k&nbsp;chechtotu. Copany, rulíky a&nbsp;záplava vlasů připomínají temnotu, z&nbsp;níž se&nbsp;vynořují běloskvoucí a&nbsp;dokonalé údy čarodějnic.</span></p>
          <p class="chunk" data-nb-ref-number="4" data-nb-words="22" data-nb-chars="129"><span class="idea" data-nb-ref-number="4" id="idea4" data-nb-words="22" data-nb-chars="129">Kéž vás příliš nepohorší tato šklebící se&nbsp;krása, snad právě jim bude dáno, aby uzřely boží tvář, a&nbsp;my písaříčkové možná zahyneme.</span></p>
          <p class="chunk" data-nb-ref-number="5" data-nb-words="63" data-nb-chars="385"><span class="idea" data-nb-ref-number="5" id="idea5" data-nb-words="63" data-nb-chars="385">Alexandra se&nbsp;neodlišovala od&nbsp;svých sester, byla však útlejší. Její tvář připomínala sníh, který barví večerní červánek. Nyní pak byla přespanilá, neboť ji&nbsp;již zastiňovalo křídlo milosti. Smála se&nbsp;s&nbsp;ostatními, ale uprostřed smíchu ji&nbsp;přepadl smutek a&nbsp;opět stesk. Bála se, že&nbsp;přichází nemoc, neboť jí&nbsp;byla neznáma nejistota a&nbsp;cit, v&nbsp;němž se&nbsp;směšuje toužení s&nbsp;odmítáním a&nbsp;něha s&nbsp;cudností.</span></p>
          <p class="chunk" data-nb-ref-number="6" data-nb-words="31" data-nb-chars="218"><span class="idea" data-nb-ref-number="6" id="idea6" data-nb-words="31" data-nb-chars="218">Kozlík, ani milostní bratříčkové, ani sestřičky nemají tušení o&nbsp;lásce. Avšak její anděl, přišed znenadání, již vyřezává srdce do&nbsp;kůry jilmu. Přitakává si, vpisuje počáteční písmena dvou jmen: Alexandřina a&nbsp;Kristiánova.</span></p>
          <p class="chunk" data-nb-ref-number="7" data-nb-words="23" data-nb-chars="131"><span class="idea" data-nb-ref-number="7" id="idea7" data-nb-words="23" data-nb-chars="131">Roháček spí. Kozlík chrápe tak, jak se&nbsp;sluší na&nbsp;milostpány, kteří jsou v&nbsp;bezpečí. I&nbsp;přikryt kožemi, má&nbsp;roztažené ruce a&nbsp;nos vzhůru.</span></p>
          <p class="chunk" data-nb-ref-number="8" data-nb-words="63" data-nb-chars="333"><span class="idea" data-nb-ref-number="8" id="idea8" data-nb-words="63" data-nb-chars="333">Mikoláš spí na&nbsp;lavici, ale nestojí za&nbsp;mnoho ten jeho spánek. Chti­vost pomsty mu&nbsp;brání, aby spal, a&nbsp;nedá mu&nbsp;pokoje. Hrome, kdyby tak prohlédl na&nbsp;levé oko, kdyby se&nbsp;mu&nbsp;tak vrátily síly, ten by&nbsp;pospíchal za&nbsp;Lazarem! Ale, vážení pánové, nevidí ani zbla, div nemá hlavu ve&nbsp;dví a&nbsp;na víčkách a&nbsp;kolem očnice mu&nbsp;roste otok jako těsto v&nbsp;díži.</span></p>
          <p class="chunk" data-nb-ref-number="9" data-nb-words="5" data-nb-chars="35"><span class="idea" data-nb-ref-number="9" id="idea9" data-nb-words="5" data-nb-chars="35">Nahlédněte však do&nbsp;ženské světnice.</span></p>
          <p class="chunk" data-nb-ref-number="10" data-nb-words="13" data-nb-chars="74"><span class="idea" data-nb-ref-number="10" id="idea10" data-nb-words="13" data-nb-chars="74">Některé paní mají v&nbsp;loktech dítky, je&nbsp;zde horko, pach nemluvňátek a&nbsp;mléka.</span></p>
          <p class="chunk" data-nb-ref-number="11" data-nb-words="96" data-nb-chars="578"><span class="idea" data-nb-ref-number="11" id="idea11" data-nb-words="96" data-nb-chars="578">Alexandra doposud bdí. Její duše pociťuje závrať a&nbsp;trne. Ubožátku není již pomoci, to&nbsp;právě jsou příznaky lásky. Kéž se&nbsp;její touha naplní! V&nbsp;kolně, která sloužila za&nbsp;skládku steliva, mrzl Kristiánův pronásledovatel. Jakže? Byl to&nbsp;přece sluha, který chodí za&nbsp;svými pány. Sám neměl proti němu zhola nic. Ale již se&nbsp;stává, že&nbsp;sloužící sdílejí s&nbsp;barony a&nbsp;s&nbsp;hejtmany jejich nenávist. Převaloval se&nbsp;s&nbsp;boku na&nbsp;bok, nemoha se&nbsp;domysliti, odkud přichází neštěstí na&nbsp;chudinky, jako je&nbsp;on&nbsp;sám. Zebe ho, protože poslouchal. Bolí ho&nbsp;ruka, protože je&nbsp;Jan hromotluk, protože je&nbsp;Kristián sličný.</span></p>
          <p class="chunk" data-nb-ref-number="12" data-nb-words="47" data-nb-chars="273"><span class="idea" data-nb-ref-number="12" id="idea12" data-nb-words="47" data-nb-chars="273">Ach, Kristián! Zapomněli na&nbsp;něho, nikdo se&nbsp;ho&nbsp;na&nbsp;nic neotázal, neřekli mu, kam má&nbsp;jít spat. Zbrojnoš z&nbsp;kolničky mohl o&nbsp;něm mnoho vypravovat. Je&nbsp;rytířem a&nbsp;jeho rytířství vstrčí do&nbsp;kapsy zdejší pány čpící konírnou. Cítil rozpaky pro pomoc, které se&nbsp;mu&nbsp;dostalo tak mimochodem.</span></p>
          <p class="chunk" data-nb-ref-number="13" data-nb-words="30" data-nb-chars="191"><span class="idea" data-nb-ref-number="13" id="idea13" data-nb-words="30" data-nb-chars="191">Kristián se&nbsp;dočkal rána posedávaje po&nbsp;stoličkách a&nbsp;byl by&nbsp;s&nbsp;chutí utekl. Před okny však přecházel stín loupežníkův. Mrzel se&nbsp;na&nbsp;ne­uznalé Čechy; láska k&nbsp;Alexandře se&nbsp;opovídala nespokojeností.</span></p>
          <p class="chunk" data-nb-ref-number="14" data-nb-words="9" data-nb-chars="56"><span class="idea" data-nb-ref-number="14" id="idea14" data-nb-words="9" data-nb-chars="56">Kristiánem se&nbsp;končí výčet všech živých tvorů na&nbsp;Roháčku.</span></p>
          <p class="chunk" data-nb-ref-number="15" data-nb-words="22" data-nb-chars="129"><span class="idea" data-nb-ref-number="15" id="idea15" data-nb-words="22" data-nb-chars="129">Druhý den nastalo stěhování. Byla ještě tma a&nbsp;již Kozlík vykřikoval své rozkazy: Utáhni popruhy! Koně sem! Bedny a&nbsp;sudy! K&nbsp;vozům!</span></p>
          <p class="chunk" data-nb-ref-number="16" data-nb-words="21" data-nb-chars="125"><span class="idea" data-nb-ref-number="16" id="idea16" data-nb-words="21" data-nb-chars="125">Chlapi pobíhají a&nbsp;každý se&nbsp;činí, seč jest. Ani páni ani slečinky nezahálejí. Ta&nbsp;přináší koš, ta&nbsp;přikrývky a&nbsp;nářadí kočovníků.</span></p>
          <p class="chunk" data-nb-ref-number="17" data-nb-words="41" data-nb-chars="249"><span class="idea" data-nb-ref-number="17" id="idea17" data-nb-words="41" data-nb-chars="249">Konečně nasedají na&nbsp;koně a&nbsp;na vozy. Dívky obkročují koně jako lancknechti, paní s&nbsp;dětmi na&nbsp;rukou usedají pod plachtovím, pacholátka se&nbsp;derou na&nbsp;kola a&nbsp;Alexandra se&nbsp;opožďuje. Vyzve Kozlík Kristiána, aby je&nbsp;následoval? Rozpomene se&nbsp;na&nbsp;cizince z&nbsp;Němec?</span></p>
          <p class="chunk" data-nb-ref-number="18" data-nb-words="51" data-nb-chars="297"><span class="idea" data-nb-ref-number="18" id="idea18" data-nb-words="51" data-nb-chars="297">Nikoliv, nedbá než svého zboží a&nbsp;své tlupy. Slečna poznává Kris­tiánův neblahý osud. Bude ztrestán jednoručkou, který se&nbsp;prodere z&nbsp;kolny a&nbsp;stihne nešťastníka již na&nbsp;pokraji lesa. Žel, nepodobá se, že&nbsp;by&nbsp;se&nbsp;ubránil. Kdoví zdali někdy zdvíhal meč a&nbsp;napínal luk, jeho ruce jsou bílé, snad je&nbsp;to&nbsp;kněz.</span></p>
          <p class="chunk" data-nb-ref-number="19" data-nb-words="32" data-nb-chars="195"><span class="idea" data-nb-ref-number="19" id="idea19" data-nb-words="32" data-nb-chars="195">Její úzkost se&nbsp;zvětšuje pro toto pomyšlení a&nbsp;nakonec je&nbsp;přinucena vybídnouti cizince posunkem, aby následoval jejího koně. Dnes po&nbsp;prvé jest jí&nbsp;skrývati vlastní vůli a&nbsp;kradí se&nbsp;ohlížeti za&nbsp;otcem.</span></p>
          <p class="chunk" data-nb-ref-number="20" data-nb-words="67" data-nb-chars="385"><span class="idea" data-nb-ref-number="20" id="idea20" data-nb-words="67" data-nb-chars="385">Jan jede z&nbsp;brány poslední, ale neuzdá se&nbsp;mu, aby se&nbsp;divil, když spatří Kristiána na&nbsp;cestě. Pro něho není Němec zhola nic. Zanechati však nepřítele ve&nbsp;vlastním domě je&nbsp;povážlivé. Jan se&nbsp;vrátí, otevře dvířka kurníku a&nbsp;vyvleče cizince na&nbsp;sníh. Snad jej nezahrdlí? Má&nbsp;namále, avšak Alexandra znamená Janovo omeškání a&nbsp;vrací se. Její kůň obíhá v&nbsp;skocích a&nbsp;každý z&nbsp;nich znamená slečnin hněv.</span></p>
          <p class="chunk" data-nb-ref-number="21" data-nb-words="86" data-nb-chars="489"><span class="idea" data-nb-ref-number="21" id="idea21" data-nb-words="86" data-nb-chars="489">„Přeji si, aby šel s&nbsp;námi, přeji si, aby tlumočil řeč, kterou neznám. Chci tomu. Ať&nbsp;jde!“ pravila Janovi. Její převaha je&nbsp;zjevná a&nbsp;bratříček byl beztak na&nbsp;rozpacích, nuže, ušetří ho. Snad se&nbsp;přihodí, že&nbsp;bude k&nbsp;užitku. Mnohé věci se&nbsp;vymykají lidskému rozumu. Dva nepřátelé, z&nbsp;nichž jeden byl kníže a&nbsp;druhý prosťáček, se&nbsp;již nerozloučili. Stalo se, že&nbsp;za&nbsp;své strázně nalezl jeden ve&nbsp;druhém zalíbení, že&nbsp;si&nbsp;pomáhali, že&nbsp;měli všechno společné a&nbsp;tak se&nbsp;milovali, jako se&nbsp;dříve měli v&nbsp;nenávisti.</span></p>
          <p class="chunk" data-nb-ref-number="22" data-nb-words="87" data-nb-chars="530"><span class="idea" data-nb-ref-number="22" id="idea22" data-nb-words="87" data-nb-chars="530">Jan připoutal loket Kristiánův k&nbsp;levici sluhově a&nbsp;rozkázal jim jíti mezi dvěma vozy. Kráčeli nablízku Mikoláše, který již seděl na&nbsp;koni. Měl hlavu omotánu plátnem a&nbsp;nevšímal si&nbsp;poutníků, kteří pospíchají v&nbsp;oblaku zvířecího dechu, neboť za&nbsp;nimi klusalo koňské spřežení. Když se&nbsp;uráčil ohlédnouti se, viděl, že&nbsp;jsou oba bez dechu. Raněná ruka zbrojnošova zpuchla a&nbsp;ozábla. Nešťastník zaťal zuby do&nbsp;rukávce a&nbsp;nesl ji&nbsp;jako ohař nosí zvěř. Kristián klopýtal, na&nbsp;tváři střídala se&nbsp;mu&nbsp;bledost s&nbsp;červení. Zdálo se, že&nbsp;upadne, aby nevstal.</span></p>
          <p class="chunk" data-nb-ref-number="23" data-nb-words="11" data-nb-chars="62"><span class="idea" data-nb-ref-number="23" id="idea23" data-nb-words="11" data-nb-chars="62">Tu&nbsp;se&nbsp;udála nevídaná věc. Mikoláš pokynul, aby nasedli na&nbsp;vůz.</span></p>
          <p class="chunk" data-nb-ref-number="24" data-nb-words="19" data-nb-chars="111"><span class="idea" data-nb-ref-number="24" id="idea24" data-nb-words="19" data-nb-chars="111">Nebyl tak zcela neútrpný, a&nbsp;jestliže se&nbsp;jednou jeho duše nezřítí do&nbsp;propasti, bude to&nbsp;zajisté pro tento skutek.</span></p>
          <p class="chunk" data-nb-ref-number="25" data-nb-words="34" data-nb-chars="202"><span class="idea" data-nb-ref-number="25" id="idea25" data-nb-words="34" data-nb-chars="202">Podivno, Alexandra přála cizinci málem od&nbsp;prvého pohledu, ale nepřišlo jí&nbsp;na&nbsp;mysl, že&nbsp;by&nbsp;mu&nbsp;mohla býti cesta za&nbsp;obtíž. Byla se&nbsp;svojí kobylou kdesi vpředu, opatrnice, předstírá, že&nbsp;je&nbsp;jí&nbsp;Němec lhostejný.</span></p>
          <p class="chunk" data-nb-ref-number="26" data-nb-words="92" data-nb-chars="556"><span class="idea" data-nb-ref-number="26" id="idea26" data-nb-words="92" data-nb-chars="556">Loupežnická tlupa směřovala na&nbsp;východ, k&nbsp;hvozdu a&nbsp;k&nbsp;hlubokým lesům. Královský hejtman zajisté zmrzne, kdyby je&nbsp;chtěl se&nbsp;svým plukem pronásledovati. Nehne se&nbsp;s&nbsp;místa a&nbsp;bude zmrzati, neboť horlivost vojska je&nbsp;závislá na&nbsp;kuchařském kotlíku. V&nbsp;bezcestí Šerpinského hvozdu uvízne markytánův vůz, děvky si&nbsp;ováží hubu a&nbsp;dají se&nbsp;do&nbsp;nářku, tu&nbsp;padne kůň, tu&nbsp;jako s&nbsp;uděláním se&nbsp;rozsype kolo, bubeník klímaje bude tlouci hlavou o&nbsp;svůj buben, chlapům se&nbsp;otevrou rány na&nbsp;nohách, vlk přijde blíže a&nbsp;mezi kopími budou hřadovati havrani. Již si&nbsp;otírají zobák, již vzlétají.</span></p>
          <p class="chunk" data-nb-ref-number="27" data-nb-words="73" data-nb-chars="439"><span class="idea" data-nb-ref-number="27" id="idea27" data-nb-words="73" data-nb-chars="439">Na&nbsp;druhý den se&nbsp;zastavil hejtman nad Kozlíkovou stopou, jež se&nbsp;hroužila do&nbsp;středu těchto revírů smrti. Chviličku váhal, jeho vojsko se&nbsp;neskládalo nikterak z&nbsp;nováčků, byla to&nbsp;pěchota k&nbsp;dobývání pevností, pěchota, jež dobře útočí na&nbsp;hradby, ale v&nbsp;poli postupuje jen zvolna. Tím hůře bude v&nbsp;lesích, v&nbsp;této krajině plné závějí, tam, kde jiskří mráz místo táborového ohně, kde jsou rysové místo čuníků a&nbsp;kde ulovíte poštolku, nikoliv však husu.</span></p>
          <p class="chunk" data-nb-ref-number="28" data-nb-words="56" data-nb-chars="321"><span class="idea" data-nb-ref-number="28" id="idea28" data-nb-words="56" data-nb-chars="321">Ve&nbsp;vojště, jež přitrhlo s&nbsp;hejtmanem Pivem na&nbsp;lesní cestu, byl mladičký rytíř jménem Sovička. Odkud se&nbsp;vzal? To&nbsp;věru nevím. Snad mu&nbsp;šlapal na&nbsp;paty nejstarší bratr, snad mu&nbsp;nasolili někde v&nbsp;klášteře, snad provedl něco nekalého, či&nbsp;kdoví, nemyslil-li si, že&nbsp;i&nbsp;chudý a&nbsp;prostý rytíř může dojít ve&nbsp;vojště a&nbsp;ve válkách hodností.</span></p>
          <p class="chunk" data-nb-ref-number="29" data-nb-words="15" data-nb-chars="93"><span class="idea" data-nb-ref-number="29" id="idea29" data-nb-words="15" data-nb-chars="93">Tento Sovička byl ošklivec, jeho rady nestály za&nbsp;mnoho, ale Pivo mu&nbsp;přece propůjčoval sluchu.</span></p>
          <p class="chunk" data-nb-ref-number="30" data-nb-words="49" data-nb-chars="291"><span class="idea" data-nb-ref-number="30" id="idea30" data-nb-words="49" data-nb-chars="291">„Proč bys, hejtmane, otálel, proč bys váhal vejít mezi to&nbsp;chrastí,“ řekl tlusťochovi. „Pravíš, že&nbsp;půjdeme jen zvolna, budou však křoviny ustupovati s&nbsp;cesty lapkům? Což nevidíš, že&nbsp;mají vozy? Rozděl své vojáky po&nbsp;stu, zůstaň při silnici a&nbsp;my je&nbsp;obchvátíme. Do&nbsp;tří dnů budou sehnáni na&nbsp;cestu.“</span></p>
          <p class="chunk" data-nb-ref-number="31" data-nb-words="67" data-nb-chars="387"><span class="idea" data-nb-ref-number="31" id="idea31" data-nb-words="67" data-nb-chars="387">Pivo mu&nbsp;odpověděl, že&nbsp;pošetilost nemůže vnuknouti horšího mínění. „Zvíš, kdo je&nbsp;Kozlík, zvíš to, chudáčku,“ řekl nasedaje opět na&nbsp;kůň. „Kdybych proti němu poslal sto jezdců, nikdo se&nbsp;nevrátí. To&nbsp;jsou královi jezdci a&nbsp;já o&nbsp;ně dbám. Nepošlu je, aby na&nbsp;ně&nbsp;najížděl, když budou spát, pobíjel by&nbsp;stráže, a&nbsp;když by&nbsp;zemdleli hladem a&nbsp;mrazy, odvážil by&nbsp;se&nbsp;krátkých bitev, sám unikaje na&nbsp;koních.“</span></p>
          <p class="chunk" data-nb-ref-number="32" data-nb-words="30" data-nb-chars="162"><span class="idea" data-nb-ref-number="32" id="idea32" data-nb-words="30" data-nb-chars="162">Pivo obrátil koně k&nbsp;pevnosti Roháčku, kde ležel jeho pluk. Jezdci se&nbsp;dali za&nbsp;ním, jenom Sovička se&nbsp;domníval, že&nbsp;má&nbsp;důvody k&nbsp;pochybnosti a&nbsp;vjel na&nbsp;sám pokraj lesa.</span></p>
          <p class="chunk" data-nb-ref-number="33" data-nb-words="23" data-nb-chars="143"><span class="idea" data-nb-ref-number="33" id="idea33" data-nb-words="23" data-nb-chars="143">Nešťastník! Kéž by&nbsp;to&nbsp;byl nečinil. Dva Kozlíkovi synové, dva hanobitelé královských práv, dva zhoubcové jeho vojska stáli v&nbsp;záloze a&nbsp;viděli ho.</span></p>
          <p class="chunk" data-nb-ref-number="34" data-nb-words="106" data-nb-chars="629"><span class="idea" data-nb-ref-number="34" id="idea34" data-nb-words="106" data-nb-chars="629">Zatím co&nbsp;se&nbsp;Pivo vzdaluje, sestupují s&nbsp;návrší. Je&nbsp;to&nbsp;Jiří a&nbsp;Jan. Již jsou opět na&nbsp;koních, již se&nbsp;neskrývají. Jakže, samotinký voják by&nbsp;měl pohrdati nařízením a&nbsp;královskou službou? Pluk by&nbsp;slavně zdechal a&nbsp;ten, komu je&nbsp;dáno spatřiti nepřítele, se&nbsp;vzdá? Co&nbsp;sejde na&nbsp;jediném hlupáčkovi. Avšak býti mrtev! Necítiti již nikdy kouřů tábora ani líbezného doušku, být zapíchnut, zatím co&nbsp;doma předou! Býti sprovozen s&nbsp;krásného světa jen proto, že&nbsp;jste kdysi viděli přecházeti pluk pod prapory, jen proto, že&nbsp;zvoní podkova, jen proto, že&nbsp;jezdec zakládá ruku v&nbsp;bok, jen proto, že&nbsp;si&nbsp;dívky zacláněly oči, když řičel kůň prožluklého korneta!</span></p>
          <p class="chunk" data-nb-ref-number="35" data-nb-words="15" data-nb-chars="94"><span class="idea" data-nb-ref-number="35" id="idea35" data-nb-words="15" data-nb-chars="94">Ach, ustrňte se, vzácní pánové! Pro lásku boží se&nbsp;vám vzdávám na&nbsp;milost. Slitování, slitování!</span></p>
          <p class="chunk" data-nb-ref-number="36" data-nb-words="44" data-nb-chars="266"><span class="idea" data-nb-ref-number="36" id="idea36" data-nb-words="44" data-nb-chars="266">Sbohem, Sovičko, můj škaredý příteli, zvedni svůj meč a&nbsp;aspoň trošičku se&nbsp;braň! Pivo se&nbsp;zastavil a&nbsp;volal rytíře jménem. Když mu&nbsp;nikdo neodpovídal, sáhli jezdci po&nbsp;zbraních a&nbsp;krok co&nbsp;krok se&nbsp;rozhlížejíce šli, až&nbsp;přišli k&nbsp;Sovičkově mrtvole. Ležel s&nbsp;rozpolcenou hlavou.</span></p>
          <p class="chunk" data-nb-ref-number="37" data-nb-words="62" data-nb-chars="385"><span class="idea" data-nb-ref-number="37" id="idea37" data-nb-words="62" data-nb-chars="385">Tu&nbsp;se&nbsp;stalo, že&nbsp;se&nbsp;hejtman rozlítil a&nbsp;křičel, aby jej bylo daleko slyšeti: „Že jsem tě&nbsp;neposlechl, nešťastníče, hle, Bůh nám ukazuje, že&nbsp;trest nesnáší odkladu. Nedám odpočinouti vojákům, ani dobytku, ani zbraním, dokud loupežníky nepřivedu v&nbsp;poutech před krále. Budu je&nbsp;stíhati tak urputně, jak nebyl dosud nikdo stíhán, a&nbsp;kdyby bráníce se&nbsp;byli pobiti ve&nbsp;šrůtkách, zjímám jejich děti.“</span></p>
          <p class="chunk" data-nb-ref-number="38" data-nb-words="23" data-nb-chars="126"><span class="idea" data-nb-ref-number="38" id="idea38" data-nb-words="23" data-nb-chars="126">Na&nbsp;tuto přísahu se&nbsp;z&nbsp;lesa neozval ani hlásek. Snad již Jiří a&nbsp;Jan prchli, či&nbsp;slyšeli hejtmana ukazujíce prstem na&nbsp;jeho břicho?</span></p>
          <p class="chunk" data-nb-ref-number="39" data-nb-words="21" data-nb-chars="131"><span class="idea" data-nb-ref-number="39" id="idea39" data-nb-words="21" data-nb-chars="131">Zbrojenci, kteří byli s&nbsp;Pivem, zvedli Sovičkovu mrtvolu a&nbsp;pochovali ji&nbsp;na&nbsp;nádvoří Roháčku. Téhož dne pevnost shořela až&nbsp;do&nbsp;základů.</span></p>
          <p class="chunk" data-nb-ref-number="40" data-nb-words="41" data-nb-chars="267"><span class="idea" data-nb-ref-number="40" id="idea40" data-nb-words="41" data-nb-chars="267">Plameny jsou vojenská kytice. Nad Sovičkovým hrobem srší ohni­vé palmety a&nbsp;růže. Chudičký voják hejtmanův se&nbsp;ještě narychlo přehrabává v&nbsp;naloupených skvostech, ještě zhltne, kde je&nbsp;co&nbsp;k&nbsp;jídlu, ještě si&nbsp;sváže uzlíček, ale střecha již přihořívá, prchejte, než se&nbsp;zřítí.</span></p>
          <p class="chunk" data-nb-ref-number="41" data-nb-words="62" data-nb-chars="371"><span class="idea" data-nb-ref-number="41" id="idea41" data-nb-words="62" data-nb-chars="371">Potom pluk vytrhl na&nbsp;pochod a&nbsp;Roháček lehl popelem až&nbsp;do&nbsp;základů. Chci pomlčet o&nbsp;trampotách lesní cesty. Byl zběsilý mráz, ach, bože, to&nbsp;se&nbsp;to&nbsp;kráčelo! Pivo se&nbsp;ovšem nemohl obejíti bez vozů, avšak jezděte lesním bezcestím! Hned je&nbsp;tu&nbsp;kopec, hned příkrý sjezd, sotva zavřete kolo a&nbsp;podsunete valovec, již stojíte opět pod vrchem. Nezbývalo, než zrobiti pod nápravu sanice.</span></p>
          <p class="chunk" data-nb-ref-number="42" data-nb-words="150" data-nb-chars="943"><span class="idea" data-nb-ref-number="42" id="idea42" data-nb-words="150" data-nb-chars="943">Navečer druhého dne došli královští vojáci na&nbsp;mýtinu a&nbsp;hejtman rozkázal rozbíti tábor. Nebylo pomyšlení na&nbsp;další cestu a&nbsp;nikdo nedoufal snésti jejích svízelů déle než krátkou hodinku. Nastala noc, noc loupežníků. Slidičský Kozlík měl všude oči, byl na&nbsp;číhané. Vojáci již ztratili devět svých druhů. Byli plni omrzlin a&nbsp;vší, které provázejí regimenty důsledněji než veselost a&nbsp;dobrá mysl. Pod vozovými plach­tami, ba&nbsp;i&nbsp;pod saněmi, byla tlačenice. Usínající stráž zapadala po&nbsp;pás do&nbsp;sněhu. Běda! Na&nbsp;tu&nbsp;chvíli čekal nejzákeřnější z&nbsp;loupežníků. Jeho tlupa stála pohotově. I&nbsp;oni byli zkřehlí, oni rovněž jídali jen na&nbsp;půl huby, avšak lze srovnati zbojníky s&nbsp;pupkatým vojskem, jež si&nbsp;válí kýty po&nbsp;hrazených městech a&nbsp;vydírá ve&nbsp;jménu královském? Odepře jim někdo droby při porážce? Jen ať&nbsp;se&nbsp;krčmář opováží ukázati jim dveře, když nezaplatili svůj řád. Ti&nbsp;zlostní loupežníci oloupili pluk o&nbsp;všechno blaho a&nbsp;dočista jej zbavili ušlechtilé kratochvíle.</span></p>
          <p class="chunk" data-nb-ref-number="43" data-nb-words="33" data-nb-chars="185"><span class="idea" data-nb-ref-number="43" id="idea43" data-nb-words="33" data-nb-chars="185">A&nbsp;nejen to, a&nbsp;nejen to! Již se&nbsp;hrnou na&nbsp;olbřímích koních, meče napříč tváří, nože v&nbsp;tesácích. Jejich pěsti jsou kloubnaté, jejich pěsti jsou žilnaté, jejich pěsti jsou samá kost a&nbsp;síla.</span></p>
          <p class="chunk" data-nb-ref-number="44" data-nb-words="26" data-nb-chars="185"><span class="idea" data-nb-ref-number="44" id="idea44" data-nb-words="26" data-nb-chars="185">Divousští nosáči, ach divousové, jste strašní, ale daleko nejstrašnější je&nbsp;Mikoláš! Mikoláš, kterému krvavý příškvar pokrývá škrábance a&nbsp;jizvy. Již se&nbsp;rozjíždějí, již dopadli na&nbsp;ležení.</span></p>
          <p class="chunk" data-nb-ref-number="45" data-nb-words="21" data-nb-chars="128"><span class="idea" data-nb-ref-number="45" id="idea45" data-nb-words="21" data-nb-chars="128">Plátno se&nbsp;trhá, stany padají, je&nbsp;slyšeti řev a&nbsp;houkání, řev a&nbsp;naříkání. Kéž by&nbsp;svatý Jiří vnukl umírajícím spasitelnou modlitbu.</span></p>
          <p class="chunk" data-nb-ref-number="46" data-nb-words="156" data-nb-chars="882"><span class="idea" data-nb-ref-number="46" id="idea46" data-nb-words="156" data-nb-chars="882">Zbytek noci uplynul vojsku v&nbsp;straších. Stáli ve&nbsp;čtverhranu, kopí na&nbsp;ramenou prvých řad, meče v&nbsp;pěstech, jež pootvíral mráz, meče v&nbsp;pěstech, přílbice na&nbsp;hlavách. Obtočili si&nbsp;jílce koudelí a&nbsp;čelo hadry. Báli se, praštění v&nbsp;korunách a&nbsp;lesní stíny je&nbsp;děsily. Kozlík se&nbsp;však nevrátil a&nbsp;pospíchal raději obnovit zásoby. K&nbsp;ránu vyjela jeho smečka z&nbsp;lesa a&nbsp;rovnou do&nbsp;vsi, rovnou na&nbsp;slepice a&nbsp;na krmníky. Již po&nbsp;pět dnů neviděli loupežníci ani kozičku ani kohoutka, vzali tedy zavděk i&nbsp;hubeným zbožím. Sedláci se&nbsp;tahali za&nbsp;vousy, ale selky pištěly svolávajíce na&nbsp;zloděje boží trest. To&nbsp;věřím, bylo by&nbsp;nám hej, kdyby nebeské mocnosti bojovaly po&nbsp;boku těch, kdož jsou okrádáni. Ale nezlíbilo se&nbsp;jim to, hoví si&nbsp;po&nbsp;oblacích uprostřed modři a&nbsp;zlata, dočista nepozorni k&nbsp;tomu, co&nbsp;se&nbsp;děje v&nbsp;údolí. Kozlík vzal, co&nbsp;chtěl, vyptal se, kdo stojí při cestách, co&nbsp;je&nbsp;s&nbsp;Roháčkem a&nbsp;jak se&nbsp;mají v&nbsp;Obořišti.</span></p>
          <p class="chunk" data-nb-ref-number="47" data-nb-words="3" data-nb-chars="21"><span class="idea" data-nb-ref-number="47" id="idea47" data-nb-words="3" data-nb-chars="21">„Což, chytli Lazara?“</span></p>
          <p class="chunk" data-nb-ref-number="48" data-nb-words="38" data-nb-chars="216"><span class="idea" data-nb-ref-number="48" id="idea48" data-nb-words="38" data-nb-chars="216">„Urozený pane,“ odpověděl sedlák, „když se&nbsp;ti&nbsp;špinavci dali za&nbsp;vámi, pan Lazar se&nbsp;vrátil. Proč by&nbsp;zmrzal někde po&nbsp;lesích, když se&nbsp;hejtman křížkuje s&nbsp;vámi? Vy&nbsp;i&nbsp;Pivo mu&nbsp;naháníte strach, ale nikoli, když jste pospolu.“</span></p>
          <p class="chunk" data-nb-ref-number="49" data-nb-words="37" data-nb-chars="227"><span class="idea" data-nb-ref-number="49" id="idea49" data-nb-words="37" data-nb-chars="227">Kozlík se&nbsp;smál, sedlákova řeč se&nbsp;mu&nbsp;líbila a&nbsp;vešel do&nbsp;jeho světnice. Na&nbsp;římsičce peci seděla hrdlička a&nbsp;hned zavolala „cukrú!“ „Ach, ptáku, ptáku, kdybys nevýskal, však jsme nevyzráli na&nbsp;toho halamu dočista, chybí nám telátko.“</span></p>
          <p class="chunk" data-nb-ref-number="50" data-nb-words="34" data-nb-chars="187"><span class="idea" data-nb-ref-number="50" id="idea50" data-nb-words="34" data-nb-chars="187">Kozlík zvedl nohy proti ohništi a&nbsp;bylo mu&nbsp;opět do&nbsp;řeči. „Vypálili jsme Obořiště v&nbsp;sobotu, nuže, jestliže víš, proč se&nbsp;mě&nbsp;Lazar bojí, pak panáček stál na&nbsp;druhý den před chrámem a&nbsp;naříkal.“</span></p>
          <p class="chunk" data-nb-ref-number="51" data-nb-words="45" data-nb-chars="259"><span class="idea" data-nb-ref-number="51" id="idea51" data-nb-words="45" data-nb-chars="259">Sedlák mu&nbsp;přisvědčoval: „Ach, kdybyste ho, pane, viděl, měl plášť a&nbsp;ten byl samá díra, kde jej mohl vyštráchat? Takových nenosí ani krysaři. Chodil od&nbsp;saní k&nbsp;saním. Nevím, co&nbsp;pánům vypravoval, ale chtěl bych se&nbsp;vsadit, že&nbsp;jste uhodl. Bylo to&nbsp;dozajista o&nbsp;vás.“</span></p>
          <p class="chunk" data-nb-ref-number="52" data-nb-words="46" data-nb-chars="274"><span class="idea" data-nb-ref-number="52" id="idea52" data-nb-words="46" data-nb-chars="274">Tihle sedláci! Chlapík má&nbsp;na&nbsp;jazyku, jak se&nbsp;daří panu Mikolášovi, kterého Lazar potloukl, ale pro jistotu se&nbsp;raději nezeptá. Čert Koz­líkovi věř, což kdyby ho&nbsp;to&nbsp;dopálilo. Tato pohana je&nbsp;v&nbsp;příliš živé paměti. Zajisté, Mikoláš nepřemýšlí o&nbsp;ničem jiném, než jak by&nbsp;se&nbsp;pomstil.</span></p>
          <p class="chunk" data-nb-ref-number="53" data-nb-words="48" data-nb-chars="281"><span class="idea" data-nb-ref-number="53" id="idea53" data-nb-words="48" data-nb-chars="281">Když se&nbsp;chtěl Kozlík vrátiti do&nbsp;tábora, kde zanechali ženské a&nbsp;zbytek zboží, předstoupí sličný synáček Mikoláš a&nbsp;prosí, aby mu&nbsp;dovolil jíti za&nbsp;Lazarem. „Slyšel jsem,“ praví, „že je&nbsp;opět na&nbsp;Obořišti. Nakladl trámů na&nbsp;ohořelé zdi, pokryl je&nbsp;senem a&nbsp;plachtovím, spí opět ve&nbsp;své díře.“</span></p>
          <p class="chunk" data-nb-ref-number="54" data-nb-words="30" data-nb-chars="202"><span class="idea" data-nb-ref-number="54" id="idea54" data-nb-words="30" data-nb-chars="202">Kozlík chviličku rozvažoval než přikývl a&nbsp;postoupil Mikolášovi deset ze&nbsp;svých jezdců. „Zakazuji ti,“ řekl na&nbsp;rozloučenou, „abys sváděl nebezpečné půtky a&nbsp;řež, dost na&nbsp;tom, když přivedeš starého Lazara.“</span></p>
          <p class="chunk" data-nb-ref-number="55" data-nb-words="14" data-nb-chars="78"><span class="idea" data-nb-ref-number="55" id="idea55" data-nb-words="14" data-nb-chars="78">Asi za&nbsp;hodinu, když se&nbsp;dostalo koním obroku a&nbsp;pití, vytrhl Mikoláš k&nbsp;Obořišti.</span></p>
          <p class="chunk" data-nb-ref-number="56" data-nb-words="135" data-nb-chars="832"><span class="idea" data-nb-ref-number="56" id="idea56" data-nb-words="135" data-nb-chars="832">Lazarovi nechybělo ani opatrnosti ani rozumu, avšak kdo by&nbsp;se&nbsp;nadál troufalosti tak neuvěřitelné? Starý lišák se&nbsp;cítil v&nbsp;bezpečí, jedl, uvažuje, jak velikou pokutu zaplatí asi králi za&nbsp;svá provinění, neboť i&nbsp;on loupil na&nbsp;silnici. Zde ho&nbsp;tlačil střevíc, avšak pokud jde o&nbsp;Kozlíka, věřil, že&nbsp;je&nbsp;v&nbsp;úzkých a&nbsp;že mu&nbsp;spadl hřebínek. Zdálo se&nbsp;mu, že&nbsp;královský hejtman vykoná nejlépe a&nbsp;nejúspěšněji spravedlnost, zahubí-li nejprve v&nbsp;lesích Kozlíka a&nbsp;potom přijme od&nbsp;pána z&nbsp;Obořiště nádherného koně s&nbsp;postrojí krumplovanou zlatem. Byl hotov vyslechnout vlídnou domluvu a&nbsp;složiti slib, že&nbsp;se&nbsp;polepší. Věrolomník, chtěl se&nbsp;odpřisáhnouti silnic a&nbsp;dvojnásob prahl po&nbsp;kořisti. Jak jinak! Kdo zaplatí toto pokání spojené s&nbsp;tak velikou újmou na&nbsp;majetku? Lazar počítal a&nbsp;hlava mu&nbsp;padala na&nbsp;rameno. Učinil zadost svému hladu poobědvav zajíčka a&nbsp;klímá.</span></p>
          <p class="chunk" data-nb-ref-number="57" data-nb-words="47" data-nb-chars="276"><span class="idea" data-nb-ref-number="57" id="idea57" data-nb-words="47" data-nb-chars="276">Ach, toho vyrušení! Hromotluk Mikoláš stojí před ohništěm a&nbsp;rozmetává ohořelá polena na&nbsp;všechny strany, hází jimi a&nbsp;jedna z&nbsp;ran Lazara zasáhne. Jak je&nbsp;zuřivý! Pohružuje svůj meč do&nbsp;břicha tu&nbsp;po&nbsp;jílec, tu&nbsp;kam až&nbsp;zachází naraziv na&nbsp;páteř, rozrušuje kosti a&nbsp;otvírá útroby, stíná.</span></p>
          <p class="chunk" data-nb-ref-number="58" data-nb-words="18" data-nb-chars="98"><span class="idea" data-nb-ref-number="58" id="idea58" data-nb-words="18" data-nb-chars="98">Ti, kdož zůstali naživu, jsou již spoutáni, Mikolášovi lidé je&nbsp;svazují vždy po&nbsp;dvou a&nbsp;zády k&nbsp;sobě.</span></p>
          <p class="chunk" data-nb-ref-number="59" data-nb-words="151" data-nb-chars="896"><span class="idea" data-nb-ref-number="59" id="idea59" data-nb-words="151" data-nb-chars="896">Mikoláš si&nbsp;utírá meč a&nbsp;praví: „Náš Pán mi&nbsp;dopřál, abych mohl splatiti svůj dluh, Lazare, jsme vyrovnáni. Avšak protože jsi tak snášenlivý a&nbsp;protože chceš býti mým věřitelem, dopřej mi&nbsp;jedné ze&nbsp;svých dcer. Dopřej mi&nbsp;té, kterou vidím nasazovati si&nbsp;klobouk.“ Řka to&nbsp;označí Mikoláš špičkou svého meče spanilou dívku. Je&nbsp;to&nbsp;Marketa, čtvrtá Lazarova dcera. Vidíte ji&nbsp;postoupiti o&nbsp;krok a&nbsp;třásti se&nbsp;hrůzou. Již ji&nbsp;odvlékají a&nbsp;nemůže dáti ani spánembohem svým sestřičkám. Po&nbsp;chvíli unášejí loupežníci Marketu k&nbsp;lesu, svázanou v&nbsp;síť mezi dvěma hřebci. Lazar se&nbsp;potácí a&nbsp;hrozné dvojice pochodují na&nbsp;svých místech. Lazar se&nbsp;válí po&nbsp;zemi a&nbsp;s&nbsp;jeho lidmi je&nbsp;velmi zle. Až&nbsp;do&nbsp;soumraku trvala tato muka. Již vzcházela večernice, již bylo slyšeti dupot vracejícího se&nbsp;stáda, když spadla pouta s&nbsp;rukou dvou pacholků. Vzápětí byli všichni vysvobozeni. Není to&nbsp;pozdě? Nezemře Lazar od&nbsp;svých ran, ustanou paní v&nbsp;pláči?</span></p>
          <p class="chunk" data-nb-ref-number="60" data-nb-words="20" data-nb-chars="133"><span class="idea" data-nb-ref-number="60" id="idea60" data-nb-words="20" data-nb-chars="133">Za&nbsp;tohoto truchlivého postavení nemohly nešťastnice než plakati. Nemohly leč vypraviti posla pro vozy a&nbsp;s&nbsp;nářkem odjeti do&nbsp;Boleslavě.</span></p>
          <p class="chunk" data-nb-ref-number="61" data-nb-words="120" data-nb-chars="702"><span class="idea" data-nb-ref-number="61" id="idea61" data-nb-words="120" data-nb-chars="702">Mikoláš dojel ke&nbsp;Kozlíkovu táboru kolem půlnoci. V&nbsp;řeži s&nbsp;Laza­rovými pozbyl jednoho ze&nbsp;svých vrahů a&nbsp;pyšné bláznovství jej mělo k&nbsp;lítosti nad touto ztrátou, nikoliv snad pro nesmrtelnou duši, která skanula rovnou do&nbsp;pekel, ale pro vojenskou škodu a&nbsp;pro smích loupežníků. Od&nbsp;chvíle, kdy vnikli do&nbsp;lesa, byla půda tak nerovná, že&nbsp;nemohli dva koně jíti vedle sebe, přiměli tedy Marketu, aby vsedla na&nbsp;hřebečka. Byla jim po&nbsp;vůli, činíc bez hlesu vše, co&nbsp;si&nbsp;přáli. Pokorná křesťanka nepřestane doufati v&nbsp;Boha. Ví, že&nbsp;není uniknutí z&nbsp;toho lesa, a&nbsp;všechnu naději skládá ve&nbsp;smrt. Snad se&nbsp;jí&nbsp;podaří nalézti pohozený nůž a&nbsp;vetknouti si&nbsp;jej do&nbsp;srdce, snad bude tento hrozný skutek na&nbsp;nebesích shovívavě posouzen.</span></p>
          <p class="chunk" data-nb-ref-number="62" data-nb-words="45" data-nb-chars="288"><span class="idea" data-nb-ref-number="62" id="idea62" data-nb-words="45" data-nb-chars="288">Loupežníci se&nbsp;zatím zařídili v&nbsp;lese po&nbsp;domácku. Kolem tábora již byly záseky. Uprostřed mýtinky stály dvě chýše vystlané klestím, rovněž na&nbsp;stropě a&nbsp;kolem zdí byla čečina. Rozehřívající se&nbsp;sníh, kterým poházeli střechu, po&nbsp;kapičkách stékal na&nbsp;obludné spáče; byli syti a&nbsp;nepostrádají míru.</span></p>
          <p class="chunk" data-nb-ref-number="63" data-nb-words="9" data-nb-chars="56"><span class="idea" data-nb-ref-number="63" id="idea63" data-nb-words="9" data-nb-chars="56">Kozlík se&nbsp;opřel o&nbsp;loket, aby vyslechl Mikolášovy zprávy.</span></p>
          <p class="chunk" data-nb-ref-number="64" data-nb-words="14" data-nb-chars="90"><span class="idea" data-nb-ref-number="64" id="idea64" data-nb-words="14" data-nb-chars="90">„Až se&nbsp;vrátíme na&nbsp;Roháček, požádám kněze, aby vysvětil hrob,“ pravil a&nbsp;politoval pacholka.</span></p>
          <p class="chunk" data-nb-ref-number="65" data-nb-words="64" data-nb-chars="399"><span class="idea" data-nb-ref-number="65" id="idea65" data-nb-words="64" data-nb-chars="399">Kateřina a&nbsp;Burjanova žena vyměnily několik slov s&nbsp;Marketou. Odpovídala jim zakoušejíc zbytek naděje. Nastojte! Co&nbsp;ji&nbsp;však očekává! Přítelkyně od&nbsp;ní&nbsp;odešly pochechtávajíce se, je&nbsp;sama ve&nbsp;tmě a&nbsp;dotírá na&nbsp;ni&nbsp;mráz, je&nbsp;samotinká v&nbsp;táboře ukrutníků, v&nbsp;přesmutném lese mezi vlčí cháskou. Naposledy sebéře své síly, žehná se&nbsp;křížem, zvedne plach­tu, která visí ve&nbsp;dveřním otvoru a&nbsp;stanouc před chlapy praví:</span></p>
          <p class="chunk" data-nb-ref-number="66" data-nb-words="96" data-nb-chars="556"><span class="idea" data-nb-ref-number="66" id="idea66" data-nb-words="96" data-nb-chars="556">„Nemám nic na&nbsp;svou obranu a&nbsp;jsem vám vydána, nemám na&nbsp;pomoc leč boží hrůzu. Můžete ze&nbsp;mne učiniti kuběnu svých pacholků či&nbsp;mě&nbsp;zabíti, můžete naložiti s&nbsp;mým tělem podle libosti, má&nbsp;duše bude však znovu krváceti před Bohem. Má&nbsp;hříšná duše bude jísti prach Jeho nádvoří jako všechny duše, které zemřely z&nbsp;křivdy a&nbsp;neočištěny, má&nbsp;hříšná duše bude míti na&nbsp;krku pásek jako hrdlička, má&nbsp;hříšná duše bude obletovati vaše hlavy, má&nbsp;duše způsobí, že&nbsp;se&nbsp;Vševidoucí oko pootevře, abyste trnouce v&nbsp;nesmírných straších se&nbsp;obraceli v&nbsp;zříceném hrobě a&nbsp;bez přestání mřeli.“</span></p>
          <p class="chunk" data-nb-ref-number="67" data-nb-words="40" data-nb-chars="254"><span class="idea" data-nb-ref-number="67" id="idea67" data-nb-words="40" data-nb-chars="254">Ach, kdyby noc byla méně utěšená, kdyby Marketa byla škaredá jako bývají věštkyně, kdyby nebylo právě po&nbsp;vítězství, kdyby dívenka nespustila z&nbsp;ničeho nic, snad by&nbsp;se&nbsp;loupežníci aspoň pokřižovali. Teď si&nbsp;toho sotva všímají a&nbsp;Kozlík odpovídá ani nepovstav:</span></p>
          <p class="chunk" data-nb-ref-number="68" data-nb-words="67" data-nb-chars="386"><span class="idea" data-nb-ref-number="68" id="idea68" data-nb-words="67" data-nb-chars="386">„Bůh vede obezřetně moji ruku. Propůjčil šlechticům meč, aby sváděli bitvy. Žádá si&nbsp;statečnosti na&nbsp;svých baronech, jsou povinni dbáti jeho pořádku a&nbsp;nesnesou pohany. Je&nbsp;to&nbsp;jeho vůle, abys byla tím, čím tě&nbsp;učiníme.“ Nikdo se&nbsp;jí&nbsp;neujímá, nikdo ji&nbsp;nepolituje, nedbají o&nbsp;ni a&nbsp;je jim zcela lhostejné, co&nbsp;řekne. Marketa tedy umlká a&nbsp;sama sobě se&nbsp;zaváže přísahou, že&nbsp;nepromluví, děj se&nbsp;co&nbsp;děj.</span></p>
          <p class="chunk" data-nb-ref-number="69" data-nb-words="41" data-nb-chars="253"><span class="idea" data-nb-ref-number="69" id="idea69" data-nb-words="41" data-nb-chars="253">Neuplyne ani hodina a&nbsp;loupežníci usínají, táborem procházejí stráže a&nbsp;z&nbsp;koňského stanu je&nbsp;slyšeti frkání. Tu&nbsp;přichází Mikoláš, přetne dívčino pouto a&nbsp;objímá ji. Jeho ruce jsou palčivé, pod jeho polibky tryská krev, dech pekelníkův žhne a&nbsp;mámí jako pára.</span></p>
          <p class="chunk" data-nb-ref-number="70" data-nb-words="29" data-nb-chars="190"><span class="idea" data-nb-ref-number="70" id="idea70" data-nb-words="29" data-nb-chars="190">Černidla noci, skryjte toto lože a&nbsp;ty, nepaměti, rozptyl tuto hodinu do&nbsp;povětří! Pomněte, pánové, že&nbsp;Marketa chtěla kdysi býti nevěstou Kristovou, litujte ji, kdo máte trochu něžnější srdce.</span></p>
          <p class="chunk" data-nb-ref-number="71" data-nb-words="29" data-nb-chars="174"><span class="idea" data-nb-ref-number="71" id="idea71" data-nb-words="29" data-nb-chars="174">Vstává, aby byla vždy znovu sražena, brání se&nbsp;v&nbsp;závrati, jež cloumá vrcholkem sosen a&nbsp;oblohou. Je&nbsp;jí&nbsp;obzírati hvězdy tikající jako kyvadla. Pláče. Vysloužila si&nbsp;smrt a&nbsp;pláče.</span></p>
          <p class="chunk" data-nb-ref-number="72" data-nb-words="87" data-nb-chars="513"><span class="idea" data-nb-ref-number="72" id="idea72" data-nb-words="87" data-nb-chars="513">Když svítalo, přiběhl Janův levoboček, který strávil noc nablízku královského vojska, se&nbsp;zprávou, že&nbsp;se&nbsp;Pivo hýbe na&nbsp;cestu. Jakmile to&nbsp;Kozlík uslyšel, svolal ty&nbsp;ze&nbsp;svých synů, na&nbsp;jejichž rozum bylo spolehnutí, a&nbsp;uvnitř stanu se&nbsp;vespolek radili. Nechtělo se&nbsp;jim opustiti toto místo. Kozlík se&nbsp;ptal, co&nbsp;asi ten kupec zamýšlí. Odpověď na&nbsp;tuto otázku byla zajisté nesnadná a&nbsp;darebové musili doznat, že&nbsp;jsou v&nbsp;koncích. Snad myslí na&nbsp;útok, snad chce loupežníky obejít po&nbsp;cestách ze&nbsp;severu? Kdož ví, kdož se&nbsp;v&nbsp;něm vyzná?</span></p>
          <p class="chunk" data-nb-ref-number="73" data-nb-words="16" data-nb-chars="117"><span class="idea" data-nb-ref-number="73" id="idea73" data-nb-words="16" data-nb-chars="117">Sezení se&nbsp;protahovalo, na&nbsp;Kozlíkových skráních vystupovaly žilní keříky a&nbsp;opovídal se&nbsp;vztek, jenž znenadání propukne.</span></p>
          <p class="chunk" data-nb-ref-number="74" data-nb-words="40" data-nb-chars="243"><span class="idea" data-nb-ref-number="74" id="idea74" data-nb-words="40" data-nb-chars="243">Zatím venku pacholci a&nbsp;dítky podpalovali hraničku, aby se&nbsp;rozehřál sníh a&nbsp;bylo čím napojiti koně. Marketa všechna uplakaná stála opodál. Ach, jak jí&nbsp;bylo smutno. Činila si&nbsp;tisíceré výčitky. Proč? Což se&nbsp;mohla ubrániti? Díky Bohu, že&nbsp;je&nbsp;naživu.</span></p>
          <p class="chunk" data-nb-ref-number="75" data-nb-words="27" data-nb-chars="176"><span class="idea" data-nb-ref-number="75" id="idea75" data-nb-words="27" data-nb-chars="176">Nikoli, není tak obmyslná, aby se&nbsp;přelstívala. V&nbsp;propastech, do&nbsp;nichž jí&nbsp;bylo sestoupiti, zhlédla jakýsi přísvit rozkoše, bludičku, která ji&nbsp;zavádí, vydechnutí, za&nbsp;něž se&nbsp;kaje.</span></p>
          <p class="chunk" data-nb-ref-number="76" data-nb-words="65" data-nb-chars="400"><span class="idea" data-nb-ref-number="76" id="idea76" data-nb-words="65" data-nb-chars="400">V&nbsp;tuto ranní chvíli nikdo si&nbsp;nevšímal zajatců a&nbsp;stalo se, že&nbsp;se&nbsp;mohli sejíti opodál ohně. Kristiánovo srdce přetékalo útrpností, poklonil se&nbsp;jí&nbsp;a&nbsp;řekl, že&nbsp;je&nbsp;hotov učiniti všechno, aby mohla vyjíti z&nbsp;truchlivého stanu. Marketa však neodpověděla ani slovíčko. Němec zavolá pomocníka, který mu&nbsp;od&nbsp;dob společného neštěstí přeje všechno dobré, a&nbsp;pro lásku boží naléhá, aby věrně přetlumočil, co&nbsp;si&nbsp;přeje.</span></p>
          <p class="chunk" data-nb-ref-number="77" data-nb-words="50" data-nb-chars="291"><span class="idea" data-nb-ref-number="77" id="idea77" data-nb-words="50" data-nb-chars="291">Víte, že&nbsp;Marketu vázal slib, aby nepromluvila, ale prohřeší se, otevře ústa a&nbsp;praví: „Děkuji ti. Chtěla bych podstoupiti všechny nesnáze útěku, ale jak věc provésti? Bůh mi&nbsp;nevnuká žádnou myšlenku. Řekni mi, kdyby se&nbsp;ti&nbsp;vedlo lépe. Ohlížej se&nbsp;po&nbsp;noži a&nbsp;dej mi&nbsp;znamení, kde bych jej nalezla.“</span></p>
          <p class="chunk" data-nb-ref-number="78" data-nb-words="69" data-nb-chars="391"><span class="idea" data-nb-ref-number="78" id="idea78" data-nb-words="69" data-nb-chars="391">Za&nbsp;této řeči vyvstal Kristiánovi na&nbsp;tváři ruměnec, tak úsilovně přál chudince štěstí, do&nbsp;té&nbsp;míry byl zmaten její příhodou, neboť jako stráže a&nbsp;jako ti, kdo v&nbsp;noci vyšli před stan, věděl i&nbsp;on o&nbsp;sněhovém loži. Kdyby však byla Marketa méně zoufalá, neztajila by&nbsp;pousmání nad touto pomocí. Vždyť byl Kristián tak útlý jako ona sama. Jak by&nbsp;chtěl státi proti Mikolášovi, jehož srdce je&nbsp;bez bázně?</span></p>
          <p class="chunk" data-nb-ref-number="79" data-nb-words="7" data-nb-chars="60"><span class="idea" data-nb-ref-number="79" id="idea79" data-nb-words="7" data-nb-chars="60">Ubohá Marketa, nesdílela již trošičku divokost loupežníkovu?</span></p>
          <p class="chunk" data-nb-ref-number="80" data-nb-words="67" data-nb-chars="413"><span class="idea" data-nb-ref-number="80" id="idea80" data-nb-words="67" data-nb-chars="413">Alexandra, pozorná na&nbsp;svého zajatce, obrátila se&nbsp;od&nbsp;kopy dětí a&nbsp;nemohla neviděti, že&nbsp;spolu ti&nbsp;tři rozmlouvají, přistoupila k&nbsp;nim, avšak právě v&nbsp;tu chvíli se&nbsp;rozlétla plachta a&nbsp;Kozlíkovi synové vybíhali ze&nbsp;stanu. Jejich tváře jsou zkřiveny vztekem, Kozlíkův hněv však všechny překonává. Všechny podmaňuje. Zastaví se&nbsp;ve&nbsp;svém běhu až&nbsp;před zajatci a&nbsp;spouští, jako by&nbsp;zapomněl, co&nbsp;mu&nbsp;včera Mikoláš tak poslušně říkal:</span></p>
          <p class="chunk" data-nb-ref-number="81" data-nb-words="27" data-nb-chars="145"><span class="idea" data-nb-ref-number="81" id="idea81" data-nb-words="27" data-nb-chars="145">„Odkud se&nbsp;vzala ta&nbsp;děvka? Obujte jí&nbsp;škorně s&nbsp;hřebíky, ať&nbsp;si&nbsp;v&nbsp;nich běží za&nbsp;svým vojskem! Chtěl jsem, abys přivedl Lazara, proč jsi to&nbsp;nevykonal?“</span></p>
          <p class="chunk" data-nb-ref-number="82" data-nb-words="47" data-nb-chars="316"><span class="idea" data-nb-ref-number="82" id="idea82" data-nb-words="47" data-nb-chars="316">Mikoláš odpovídá, že&nbsp;starý Lazar div na&nbsp;místě nezemřel. Odpovídá, ale nemůže neposlechnouti. Pacholci strhli slečniny střevíce a&nbsp;již připravují tři destičky, probíjejíce je&nbsp;hřeby. Marketa stojí ve&nbsp;sněhu bosa, již shledávají provaz, a&nbsp;tu se&nbsp;zajíkavě a&nbsp;polohlasem ozve německý zbrojnoš. Kozlík se&nbsp;směje, ale poslouchá.</span></p>
          <p class="chunk" data-nb-ref-number="83" data-nb-words="17" data-nb-chars="97"><span class="idea" data-nb-ref-number="83" id="idea83" data-nb-words="17" data-nb-chars="97">„Urozený pan Kristián žádá, abys slečnu propustil, a&nbsp;chce ti&nbsp;za&nbsp;to&nbsp;dáti tolik peněz, oč&nbsp;požádáš.“</span></p>
          <p class="chunk" data-nb-ref-number="84" data-nb-words="60" data-nb-chars="365"><span class="idea" data-nb-ref-number="84" id="idea84" data-nb-words="60" data-nb-chars="365">Loupežník neodpověděl a&nbsp;dva pacholci se&nbsp;hotovili přiložiti hrotnatou dlahu na&nbsp;holeň slečninu. Nezbývá než okamžik. Kristián lomí rukama a&nbsp;s&nbsp;ošklivostí se&nbsp;odvrací, chce odejíti, chce prchnouti, jakkoli neví, co&nbsp;si&nbsp;v&nbsp;lesích počne. Tak jak byl prostovlasý, rozběhne se&nbsp;směrem k&nbsp;houštině. Jak je&nbsp;útlý, jak je&nbsp;bláhový! Kozlík pokynul a&nbsp;jeden z&nbsp;chasníků jej srazí k&nbsp;zemi.</span></p>
          <p class="chunk" data-nb-ref-number="85" data-nb-words="30" data-nb-chars="180"><span class="idea" data-nb-ref-number="85" id="idea85" data-nb-words="30" data-nb-chars="180">„K&nbsp;dílu! Konejte, co&nbsp;jsem rozkázal! K&nbsp;dílu, k&nbsp;dílu!“ křičí na&nbsp;dareby. Avšak před Marketou stojí Mikoláš; zvedne mučidla a&nbsp;zahazuje je&nbsp;daleko mezi smrčiny. Je&nbsp;hotov brániti milenku.</span></p>
          <p class="chunk" data-nb-ref-number="86" data-nb-words="29" data-nb-chars="181"><span class="idea" data-nb-ref-number="86" id="idea86" data-nb-words="29" data-nb-chars="181">To&nbsp;byla nevídaná věc! Postaviti se&nbsp;proti svému pánu, proti vrchnosti, nad níž nebyl ustanoven ani král, ani biskup! Odporovati otci! Ostatní synáčkové se&nbsp;k&nbsp;němu sběhnou se&nbsp;zbraněmi.</span></p>
          <p class="chunk" data-nb-ref-number="87" data-nb-words="11" data-nb-chars="72"><span class="idea" data-nb-ref-number="87" id="idea87" data-nb-words="11" data-nb-chars="72">Zasluhuje smrt, zasluhuje, aby jeho hlava byla naražena na&nbsp;hrot sudlice!</span></p>
          <p class="chunk" data-nb-ref-number="88" data-nb-words="16" data-nb-chars="98"><span class="idea" data-nb-ref-number="88" id="idea88" data-nb-words="16" data-nb-chars="98">Ale tu&nbsp;přichází Alexandra a&nbsp;z&nbsp;hrozných křiků je&nbsp;slyšeti hlas, jenž opakuje: „Láska! Láska! Láska!“</span></p>
          <p class="chunk" data-nb-ref-number="89" data-nb-words="61" data-nb-chars="385"><span class="idea" data-nb-ref-number="89" id="idea89" data-nb-words="61" data-nb-chars="385">Vážení pánové, Kozlík netrval na&nbsp;utracení svého syna, odpustil mu, neboť časy byly příliš neklidné. Spokojil se&nbsp;jen maličkým naučením. Ztrestal Mikoláše a&nbsp;Alexandru posměchem ostatních dítek a&nbsp;posměchem svých halamů. Spoutal v&nbsp;souvislý řetěz oba Němce, Marketu, Mikoláše a&nbsp;Alexandru. Spoutal je&nbsp;a&nbsp;nedovolil, aby se&nbsp;vzdálili z&nbsp;tábora. Sám však nasedl na&nbsp;kůň a&nbsp;vyjel v&nbsp;čele svých darebů.</span></p>
          <p class="chunk" data-nb-ref-number="90" data-nb-words="22" data-nb-chars="141"><span class="idea" data-nb-ref-number="90" id="idea90" data-nb-words="22" data-nb-chars="141">Janův levoboček, který se&nbsp;jmenoval Simon, podkoní a&nbsp;jeden ze&nbsp;sluhů doslova utržených se&nbsp;šibenice, bděli nad ženami a&nbsp;střežili opuštěný tábor.</span></p>
          <p class="chunk" data-nb-ref-number="91" data-nb-words="62" data-nb-chars="373"><span class="idea" data-nb-ref-number="91" id="idea91" data-nb-words="62" data-nb-chars="373">Loupežníci chtěli napadnouti pluk při pochodu a&nbsp;chtěli jej znepokojovati tak, aby se&nbsp;ani nezastavil, ani nedošel k&nbsp;jejich stanovišti. Kdoví, kdy se&nbsp;Kozlík vrátí, kdoví, nebudou-li všichni pobiti v&nbsp;zásecích, neboť Pivo není jen ledakdo a&nbsp;dovede si&nbsp;poraditi. To&nbsp;by&nbsp;v&nbsp;tom byl ďas, aby dvě stě vojáků nezatočilo s&nbsp;Kozlíkovou bandou! To&nbsp;se&nbsp;podíváme, kdo se&nbsp;bude naposledy smáti!</span></p>
          <p class="chunk" data-nb-ref-number="92" data-nb-words="49" data-nb-chars="289"><span class="idea" data-nb-ref-number="92" id="idea92" data-nb-words="49" data-nb-chars="289">Král je&nbsp;přece jenom král! Jde-li po&nbsp;vsích ve&nbsp;jménu královském pět biřiců, tu&nbsp;se&nbsp;jim každý směje. Někteří z&nbsp;nich jsou sušší než věchýtek a&nbsp;jiní jsou vypaseni, jako bývají nájemci daní. Podobní žráči jsou k&nbsp;smíchu, avšak jakmile pronesou svoje zaklinadlo, schlípnete uši a&nbsp;jdete svou cestou.</span></p>
          <p class="chunk" data-nb-ref-number="93" data-nb-words="18" data-nb-chars="105"><span class="idea" data-nb-ref-number="93" id="idea93" data-nb-words="18" data-nb-chars="105">Ve&nbsp;jménu krále! Panečku, to&nbsp;zvolání působí jako zvon, který vám strhuje při večerním Ave klobouk s&nbsp;hlavy.</span></p>
          <p class="chunk" data-nb-ref-number="94" data-nb-words="58" data-nb-chars="341"><span class="idea" data-nb-ref-number="94" id="idea94" data-nb-words="58" data-nb-chars="341">To&nbsp;je&nbsp;ovšem pravda, Pivovi vojáci se&nbsp;podobají více maškarám než hrdinům, ale jejich praporec má&nbsp;barvy, které zastrašují i&nbsp;loupežníky. Kozlík může chviličku vzdorovati, aby mu&nbsp;věc nebyla tak trpká, avšak vésti válku? Dříve než se&nbsp;nadá, vzkřiknou mu&nbsp;do&nbsp;uší královo jméno. Je&nbsp;nasnadě, že&nbsp;přijde k&nbsp;rozumu a&nbsp;že mu&nbsp;vypadne loupežnický nůž z&nbsp;pěsti.</span></p>
          <p class="chunk" data-nb-ref-number="95" data-nb-words="26" data-nb-chars="162"><span class="idea" data-nb-ref-number="95" id="idea95" data-nb-words="26" data-nb-chars="162">Někdy se&nbsp;přihází, že&nbsp;vojenská chasa, která je&nbsp;vzdálena svých žranic, osvědčuje na&nbsp;obrátku statečnost, již vdmychuje nouze. Stíná potom jako kat a&nbsp;není k&nbsp;zadržení.</span></p>
          <p class="chunk" data-nb-ref-number="96" data-nb-words="84" data-nb-chars="508"><span class="idea" data-nb-ref-number="96" id="idea96" data-nb-words="84" data-nb-chars="508">Hejtmanovo vojsko mělo ještě před několika dny řemení v&nbsp;tříslech a&nbsp;meč mezi stehny; jedny řemeny v&nbsp;tříslech a&nbsp;druhé nad žaludkem. Chlapi nedopínali kabát a&nbsp;v&nbsp;klínku mezi šosy jim vykukovalo bříško šedavé jako bříško vrabečků. To&nbsp;byly časy! Ale nyní jim je&nbsp;zle a&nbsp;zle. Budou stateční? Jejich hněv a&nbsp;žádostivost hověziny slouží záměrům krále více než hejtmanovo povzbuzování. Kozlík je&nbsp;blízko, nuže, to&nbsp;bude pěkná bitva, neboť i&nbsp;loupežníci jsou odhodláni podejmouti se&nbsp;zápasu. Dají se&nbsp;do&nbsp;sebe se&nbsp;stejnou vlohou.</span></p>
          <p class="chunk" data-nb-ref-number="97" data-nb-words="60" data-nb-chars="392"><span class="idea" data-nb-ref-number="97" id="idea97" data-nb-words="60" data-nb-chars="392">Avšak zanechme jich, nechť si&nbsp;nastavují nos proti větru, nechť jim severák ohýbá ušní boltec a&nbsp;rozplameňuje krev. Nechť vrhá jedny na&nbsp;kopí druhých, nechť si&nbsp;rozparují břicha, z&nbsp;nichž valem uniká potrhaná útroba. Zájem sličných paní se&nbsp;zajisté odnáší k&nbsp;líbezným příhodám milenců. K&nbsp;Alexandře a&nbsp;Kristiánovi, k&nbsp;nešťastné Marketě a&nbsp;kdoví, nemají-li drobet shovívavosti s&nbsp;tím proklatcem Mikolášem.</span></p>
          <p class="chunk" data-nb-ref-number="98" data-nb-words="8" data-nb-chars="46"><span class="idea" data-nb-ref-number="98" id="idea98" data-nb-words="8" data-nb-chars="46">Nemohu zatajiti, že&nbsp;se&nbsp;ho&nbsp;rovněž dotkla láska.</span></p>
          <p class="chunk" data-nb-ref-number="99" data-nb-words="140" data-nb-chars="830"><span class="idea" data-nb-ref-number="99" id="idea99" data-nb-words="140" data-nb-chars="830">Ach, ten nešťastník! Kdyby se&nbsp;byl otci neprotivil, mohl nyní seděti na&nbsp;koni, mohl nazítří uloupiti krásnější dívku, než je&nbsp;Lazarova slečna. Nikdo by&nbsp;mu&nbsp;nepřekážel a&nbsp;splnila by&nbsp;se&nbsp;mu&nbsp;všechna přání. Nyní stojí rozkročen, hlavu má&nbsp;málem na&nbsp;prsou a&nbsp;přivírá oči před tímto neštěstím. Je&nbsp;potemnělý, jako bývají hrozby, za&nbsp;ním se&nbsp;třpytí sněhová pláň, vůkol je&nbsp;krásný den a&nbsp;schyluje se&nbsp;k&nbsp;bitvě, ale Mikoláš je&nbsp;spoután a&nbsp;může jíti sotva krok co&nbsp;krok. Proboha! Vyčetl, že&nbsp;při neústupnosti Kozlíkově a&nbsp;při neústupnosti vlastní může zahynouti na&nbsp;tomto řetězu lásky. Styděl se&nbsp;za&nbsp;kolísající řadu, v&nbsp;níž dva Němci klinkají hlavami, nemohl snésti tlamatého obličeje zbrojnošova a&nbsp;byl by&nbsp;jej s&nbsp;chutí zabil. Mikoláš byl připoután k&nbsp;své sestře Alexandře, vedle ní&nbsp;stála Marketa a&nbsp;vedle Němci v&nbsp;takovém pořádku, že&nbsp;zbrojnoš stál na&nbsp;nejzazší pravici.</span></p>
          <p class="chunk" data-nb-ref-number="100" data-nb-words="51" data-nb-chars="304"><span class="idea" data-nb-ref-number="100" id="idea100" data-nb-words="51" data-nb-chars="304">Bylo usouzeno, že&nbsp;dva a&nbsp;dva z&nbsp;této pětice se&nbsp;budou milovati, ale vizte je, jak jsou nedůvěřiví, jak uhrančivé pohledy na&nbsp;sebe metají. Ach, příznaky lásky, kdo má&nbsp;tolik jemnosti, aby rozeznal ruměnec hněvu od&nbsp;milostného uzardění! Vidím jen krev ve&nbsp;tváři, jen krev, ale, přisámbohu, to&nbsp;není nic nepatrného!</span></p>
          <p class="chunk" data-nb-ref-number="101" data-nb-words="21" data-nb-chars="146"><span class="idea" data-nb-ref-number="101" id="idea101" data-nb-words="21" data-nb-chars="146">Ze&nbsp;všech těchto nešťastníků byl zajisté nejušlechtilejší Kristián. Zdálo se&nbsp;mu, že&nbsp;se&nbsp;Marketě přihodilo bezpráví, o&nbsp;svých příhodách smýšlel jinak.</span></p>
          <p class="chunk" data-nb-ref-number="102" data-nb-words="54" data-nb-chars="295"><span class="idea" data-nb-ref-number="102" id="idea102" data-nb-words="54" data-nb-chars="295">„Sdílíme s&nbsp;ní nepřízeň osudu tak, jak nás k&nbsp;tomu zavazuje zdvořilost,“ řekl své duši, „sdílíme s&nbsp;ní nepřízeň osudu a&nbsp;Bůh nás za&nbsp;to&nbsp;někdy pochválí. Tito kobylkáři nejsou tak zpustlí, jak by&nbsp;se&nbsp;zdálo, hle, dva z&nbsp;nich, dcera a&nbsp;syn, kteří si&nbsp;zvolili ústrk a&nbsp;půst, aby mohli přispěti své přítelkyni.“</span></p>
          <p class="chunk" data-nb-ref-number="103" data-nb-words="95" data-nb-chars="543"><span class="idea" data-nb-ref-number="103" id="idea103" data-nb-words="95" data-nb-chars="543">Kristián se&nbsp;chtěl s&nbsp;ostatními sděliti o&nbsp;tyto myšlenky a&nbsp;přiměl konečně sluhu, aby je&nbsp;přeložil do&nbsp;českého jazyka. Kdo mu&nbsp;však měl odpověděti, Mikoláš? Nikdy mu&nbsp;nepřišlo na&nbsp;mysl, aby užíval jazyka jinak než k&nbsp;rozkazům. Mlčel, jen ať&nbsp;si&nbsp;Kristián žvástá. Kdysi se&nbsp;říkalo, že&nbsp;se&nbsp;hněv podobá ptáku káněti, jež si&nbsp;zraňuje zobanem hruď. Okrouhlé oko mu&nbsp;vystupuje a&nbsp;jeho žlutý terček proniká krva­vé žilkoví, na&nbsp;krku mu&nbsp;vstalo peří, ale potvora sklání vždy znovu zoban plný krve. Je&nbsp;puzen vášní, jež provede svou, byť by&nbsp;mu&nbsp;stálo v&nbsp;cestě vlastní srdce.</span></p>
          <p class="chunk" data-nb-ref-number="104" data-nb-words="28" data-nb-chars="177"><span class="idea" data-nb-ref-number="104" id="idea104" data-nb-words="28" data-nb-chars="177">Mikoláš nebyl o&nbsp;nic menší zuřivec, nemohl Marketě říci jediného slova. Mlčeli přecházejíce pláň od&nbsp;severu k&nbsp;jihu a&nbsp;když došli před loupežnickou skrýš, oslovila je&nbsp;paní Kateřina:</span></p>
          <p class="chunk" data-nb-ref-number="105" data-nb-words="87" data-nb-chars="503"><span class="idea" data-nb-ref-number="105" id="idea105" data-nb-words="87" data-nb-chars="503">„Dobře se&nbsp;vám stalo, vy&nbsp;spratkové, proč jste Kozlíka rozhněvali, proč jste byli neposlušní! Dnes či&nbsp;zítra bude hejtman poražen a&nbsp;vrátíme se&nbsp;na&nbsp;Roháček. Bojím se&nbsp;však, že&nbsp;půjdeme bez vás. Budete hladověti, jak se&nbsp;sluší na&nbsp;nezdary, avšak doposud mi&nbsp;nikdo nerozkázal, abych vám nedala jísti. Máme něco mléka a&nbsp;masa, vezměte, ale hajdy, hajdy od&nbsp;stavení, ať&nbsp;si&nbsp;nestržím výtku, že&nbsp;chci něco jiného než Kozlík. Ach, vy&nbsp;hrdopýškové, Bohu a&nbsp;nám se&nbsp;líbí, abyste pykali za&nbsp;svá provinění. Jděte, kliďte se&nbsp;k&nbsp;ohni.“</span></p>
          <p class="chunk" data-nb-ref-number="106" data-nb-words="118" data-nb-chars="665"><span class="idea" data-nb-ref-number="106" id="idea106" data-nb-words="118" data-nb-chars="665">Na&nbsp;to&nbsp;vyzvání se&nbsp;průvod otáčí od&nbsp;středu mýtiny, levoboček přihodí několik polen do&nbsp;ohně a&nbsp;podá Mikolášovi nádobu s&nbsp;mlékem. Je&nbsp;třeba, aby mu&nbsp;ji&nbsp;přidržel před ústy, avšak zbojník odvrací hlavu. Nikdo nepije a&nbsp;nikdo nejí, leč Kristián a&nbsp;zbrojnoš Reiner. Toho pohoršení! Mikoláš škube za&nbsp;své pouto, aby jim vyrazil nádobu od&nbsp;žravých úst. A&nbsp;podaří se&nbsp;mu&nbsp;to! Již má&nbsp;levici volnou, již hrdlí nešťastníka a&nbsp;již všechny odvléká do&nbsp;nejzazšího kouta tábora. Tam se&nbsp;Reiner uložil na&nbsp;sníh a&nbsp;Kristián k&nbsp;němu přiklekl. Pokud setrvávali v&nbsp;této poloze, nebylo vyhnutí, než aby se&nbsp;obě dívky schýlily, jedna tak učinila o&nbsp;dílec a&nbsp;druhá o&nbsp;dva dílce. Mikoláš však hledí do&nbsp;lesa a&nbsp;praví:</span></p>
          <p class="chunk" data-nb-ref-number="107" data-nb-words="39" data-nb-chars="223"><span class="idea" data-nb-ref-number="107" id="idea107" data-nb-words="39" data-nb-chars="223">„Ten, kdo nás přivázal, má&nbsp;právo trestati po&nbsp;libosti, sdílíme teď s&nbsp;vámi nepohodlí vazby, ale kdo je&nbsp;ten bloud, který doufá dojíti Kozlíkova odpuštění zároveň s&nbsp;jeho synem a&nbsp;dcerou? Kdo jste vy, chamradi, tak živá na&nbsp;mísu?“</span></p>
          <p class="chunk" data-nb-ref-number="108" data-nb-words="55" data-nb-chars="326"><span class="idea" data-nb-ref-number="108" id="idea108" data-nb-words="55" data-nb-chars="326">„Pane,“ odpověděl Reiner, „Kristián, jehož jste se&nbsp;neprávem a&nbsp;na vlastní škodu zmocnili, je&nbsp;říšský hrabě. Řekl jsem o&nbsp;tom vašemu otci, avšak nic nedbá a&nbsp;ničeho si&nbsp;nevšímá. Jedná bez rozumu, neboť sám císař se&nbsp;bude ptáti po&nbsp;tomto zajatci. Váš král se&nbsp;rozhněvá a&nbsp;přikáže, aby srazili hlavu všem, kdo činili Kristiánovi příkoří.“</span></p>
          <p class="chunk" data-nb-ref-number="109" data-nb-words="48" data-nb-chars="278"><span class="idea" data-nb-ref-number="109" id="idea109" data-nb-words="48" data-nb-chars="278">„Ať se&nbsp;děje, co&nbsp;se&nbsp;děje, Kozlík se&nbsp;nebojí,“ řekl Mikoláš. „A&nbsp;pokud jde o&nbsp;trest na&nbsp;hrdle? Bůh mu&nbsp;udělil takovou pevnost, že&nbsp;se&nbsp;směje rozsudkům. Kozlíka bude nesnadno přivésti ke&nbsp;katovu špalku. Avšak kdo ochrání tebe? Nestíhal jsi Kristiána dříve, než jej Jan přivedl na&nbsp;Roháček?“</span></p>
          <p class="chunk" data-nb-ref-number="110" data-nb-words="20" data-nb-chars="127"><span class="idea" data-nb-ref-number="110" id="idea110" data-nb-words="20" data-nb-chars="127">„Nejsem leč biskupův sluha a&nbsp;činím nyní, seč jsem, abych ho&nbsp;ochránil,“ odpověděl Reiner a&nbsp;jal se&nbsp;vypravovati Kristiánův příběh.</span></p>
          <p class="chunk" data-nb-ref-number="111" data-nb-words="11" data-nb-chars="82"><span class="idea" data-nb-ref-number="111" id="idea111" data-nb-words="11" data-nb-chars="82">Slyšte tlachavého vypravěče, který rozděluje vratkou pozornost mezi řeč a&nbsp;strázeň.</span></p>
          <p class="chunk" data-nb-ref-number="112" data-nb-words="117" data-nb-chars="727"><span class="idea" data-nb-ref-number="112" id="idea112" data-nb-words="117" data-nb-chars="727">„V&nbsp;německém městě Henavě sídlí biskup, jemuž se&nbsp;zlíbilo založiti na&nbsp;vršíčcích, zvaných <em>Vršky ostrovní</em>, klášter. Podjal se&nbsp;prvých prací a&nbsp;prosil pány, aby zároveň s&nbsp;ním sloužili tomuto záměru. Hrabě Kristián, otec tohoto urozeného vězně, byl horlivější než ostatní a&nbsp;zaručil klášteru důchod. Byl hotov zříditi oltář chrámový a&nbsp;vedle toho se&nbsp;zavázal, že&nbsp;do&nbsp;všech oken a&nbsp;podél všech schodišť zasadí kované mříže. Zajisté by&nbsp;byl dostál svému slovu, avšak převorové a&nbsp;převorky starých klášteru přišli k&nbsp;biskupovi s&nbsp;nářkem, že&nbsp;jejich řeholníci nemají co&nbsp;dáti do&nbsp;úst a&nbsp;že je&nbsp;biskup dočista ožebračí, setrvá-li při svém úmyslu. Stavěli mu&nbsp;před oči sváry a&nbsp;žehravost mnichů tam, kde horlivost zakladatelů byla větší než horlivost dárců.</span></p>
          <p class="chunk" data-nb-ref-number="113" data-nb-words="16" data-nb-chars="94"><span class="idea" data-nb-ref-number="113" id="idea113" data-nb-words="16" data-nb-chars="94">Ke&nbsp;klášteru přísluší zboží, jinak se&nbsp;věc mine cílem a&nbsp;ještě je&nbsp;div, nepřivodí-li se&nbsp;pohoršení.</span></p>
          <p class="chunk" data-nb-ref-number="114" data-nb-words="87" data-nb-chars="527"><span class="idea" data-nb-ref-number="114" id="idea114" data-nb-words="87" data-nb-chars="527">Můj biskup uvažoval a&nbsp;nakonec dal opatům za&nbsp;pravdu. Rozhodl se, že&nbsp;přenese svůj úmysl do&nbsp;vzdálenější krajiny a&nbsp;odložil jej. Asi dvanáct mil na&nbsp;jih od&nbsp;biskupského sídla leží utěšená krajina, kterou protéká potok. Na&nbsp;hony cesty není vůkol kláštera. V&nbsp;údolích a&nbsp;na mírných svazích leží bohaté statky a&nbsp;městečka, slynoucí řemesly. Můj pán byl rozhodnut vystavěti klášter v&nbsp;těchto končinách, ale doposud nepospíchal. Založil sad a&nbsp;dvorská stavení. Nyní bylo na&nbsp;hraběti Kristiánovi, aby splnil, k&nbsp;čemu se&nbsp;uvázal. Ale neměl se&nbsp;k&nbsp;tomu.</span></p>
          <p class="chunk" data-nb-ref-number="115" data-nb-words="22" data-nb-chars="138"><span class="idea" data-nb-ref-number="115" id="idea115" data-nb-words="22" data-nb-chars="138">Sliboval jsem obdarovati klášter, nikoliv biskupa, vzkazoval mému pánovi, co&nbsp;mi&nbsp;sejde po&nbsp;prasečincích, které si&nbsp;staví? Nedám mu&nbsp;nic a&nbsp;nic!</span></p>
          <p class="chunk" data-nb-ref-number="116" data-nb-words="41" data-nb-chars="249"><span class="idea" data-nb-ref-number="116" id="idea116" data-nb-words="41" data-nb-chars="249">Opakoval toto slovo tak často, že&nbsp;se&nbsp;biskup rozlítil a&nbsp;počal mu&nbsp;škoditi. Nazval jej křivopřísežníkem a&nbsp;ze všech sil hraběte nutil, aby podle závazku složil peníze. Čeleď biskupská a&nbsp;čeleď hraběcí sváděli šrůtky a&nbsp;nejeden chlap si&nbsp;stržil pěknou ránu.</span></p>
          <p class="chunk" data-nb-ref-number="117" data-nb-words="46" data-nb-chars="274"><span class="idea" data-nb-ref-number="117" id="idea117" data-nb-words="46" data-nb-chars="274">Konečně se&nbsp;mému pánu doneslo, že&nbsp;se&nbsp;mladý hrabě vrací ze&nbsp;Švábska. Zvěděl, kdy dojede do&nbsp;Prahy a&nbsp;kdy se&nbsp;opět vydá dále. To&nbsp;byla vhodná příležitost, aby získal rukojmí pro svůj dluh. Rozkázal, abychom stáli při silnici a&nbsp;polapili Kristiána, dříve než překročí říšskou hranici.</span></p>
          <p class="chunk" data-nb-ref-number="118" data-nb-words="39" data-nb-chars="214"><span class="idea" data-nb-ref-number="118" id="idea118" data-nb-words="39" data-nb-chars="214">Jsem jist, že&nbsp;by&nbsp;mu&nbsp;biskup nezkřivil vlasu, kdyby se&nbsp;to&nbsp;bylo stalo. Žel, poslechl jsem svého pána, vyjel jsem z&nbsp;domu v&nbsp;spravedlivé věci kláštera a&nbsp;hle, jsem zajat a&nbsp;zraněn. Tato zkouška je&nbsp;těžší, než si&nbsp;zasluhuji.“</span></p>
          <p class="chunk" data-nb-ref-number="119" data-nb-words="66" data-nb-chars="399"><span class="idea" data-nb-ref-number="119" id="idea119" data-nb-words="66" data-nb-chars="399">Vzácní pánové, za&nbsp;této řeči uplynulo daleko více času, než pouhá hodina. V&nbsp;pomlkách sál biskupův zbrojnoš na&nbsp;své ruce a&nbsp;vzdychal a&nbsp;stenal. Nescházelo mnoho, aby se&nbsp;dal do&nbsp;vyhrožování. Mikoláš nebyl zvědavý na&nbsp;osudy takového chudinky, takového broučka, jenž ať&nbsp;dělá co&nbsp;dělá, neplechu nebo dobré skutky, vždycky je&nbsp;bez viny a&nbsp;bez zásluhy. Mohl jej umlčeti, avšak slečna Alexandra si&nbsp;přála, aby mluvil.</span></p>
          <p class="chunk" data-nb-ref-number="120" data-nb-words="34" data-nb-chars="215"><span class="idea" data-nb-ref-number="120" id="idea120" data-nb-words="34" data-nb-chars="215">Již se&nbsp;smrákalo, vězňové byli trápeni potřebou, jež doléhá na&nbsp;naši přirozenost. Co&nbsp;činiti? Mikoláš se&nbsp;nezdráhal, avšak Lazarová a&nbsp;Kristián zakoušeli muku, o&nbsp;níž jen stěží můžeme uvěřiti, že&nbsp;má&nbsp;tak nepatrnou příčinu.</span></p>
          <p class="chunk" data-nb-ref-number="121" data-nb-words="6" data-nb-chars="32"><span class="idea" data-nb-ref-number="121" id="idea121" data-nb-words="6" data-nb-chars="32">Nastal soumrak, noc a&nbsp;opět ráno.</span></p>
          <p class="chunk" data-nb-ref-number="122" data-nb-words="38" data-nb-chars="231"><span class="idea" data-nb-ref-number="122" id="idea122" data-nb-words="38" data-nb-chars="231">Před polednem se&nbsp;vrátil Kozlík z&nbsp;výpravy. Spěchal, neboť jeho lidé a&nbsp;jeho zvířata potřebovala odpočinku. Dříve však než sám sesedl, vyptal se&nbsp;Simona, jak prošla noc a&nbsp;je-li okolí tábora bezpečno. Potom se&nbsp;rozpomenul na&nbsp;své zajatce.</span></p>
          <p class="chunk" data-nb-ref-number="123" data-nb-words="17" data-nb-chars="91"><span class="idea" data-nb-ref-number="123" id="idea123" data-nb-words="17" data-nb-chars="91">Hle, Mikoláš má&nbsp;volnou levici a&nbsp;nic mu&nbsp;není snazšího, než aby přerval pouto a&nbsp;byl svoboden.</span></p>
          <p class="chunk" data-nb-ref-number="124" data-nb-words="16" data-nb-chars="112"><span class="idea" data-nb-ref-number="124" id="idea124" data-nb-words="16" data-nb-chars="112">Kozlík se&nbsp;smiřuje, neboť kdo by&nbsp;nebyl polichocen takovou poslušností? Přetíná provaz a&nbsp;nechává spadnouti řetězy.</span></p>
          <p class="chunk" data-nb-ref-number="125" data-nb-words="25" data-nb-chars="135"><span class="idea" data-nb-ref-number="125" id="idea125" data-nb-words="25" data-nb-chars="135">„Jdi, ujmi se&nbsp;své práce,“ praví synáčkovi, „to bylo na&nbsp;pamětnou, aby ses mě&nbsp;bál. Jdi, avšak co&nbsp;učiníme s&nbsp;Marketou Lazarovou a&nbsp;s&nbsp;Němci?“</span></p>
          <p class="chunk" data-nb-ref-number="126" data-nb-words="19" data-nb-chars="97"><span class="idea" data-nb-ref-number="126" id="idea126" data-nb-words="19" data-nb-chars="97">„Nedbej jich, či&nbsp;je&nbsp;utrať, či&nbsp;je&nbsp;pusť na&nbsp;svobodu, a&nbsp;za Marketu prosím co&nbsp;nejsnažněji. Dej mi&nbsp;ji!“</span></p>
          <p class="chunk" data-nb-ref-number="127" data-nb-words="22" data-nb-chars="150"><span class="idea" data-nb-ref-number="127" id="idea127" data-nb-words="22" data-nb-chars="150">Kozlík přisvědčuje, Kozlík souhlasí. Je&nbsp;mu&nbsp;lhostejné, co&nbsp;se&nbsp;se&nbsp;slečnou stane, avšak Kristiána ani Reinera nepropustí. Mohli by&nbsp;prozraditi jeho skrýši.</span></p>
          <p class="chunk" data-nb-ref-number="128" data-nb-words="53" data-nb-chars="291"><span class="idea" data-nb-ref-number="128" id="idea128" data-nb-words="53" data-nb-chars="291">Alexandra poodchází a&nbsp;tu je&nbsp;líbezno viděti, jak se&nbsp;stydí, jak se&nbsp;po&nbsp;očku dívá za&nbsp;Kristiánem a&nbsp;jak mu&nbsp;kyne, aby ji&nbsp;následoval. Trest je&nbsp;přetrpěn, kdo má&nbsp;odvahu, aby se&nbsp;hněval déle než Kozlík. Alexandra je&nbsp;nejsličnější z&nbsp;dívek a&nbsp;přísluší jí&nbsp;mnohá výhoda. Vešla do&nbsp;stanu a&nbsp;přináší kouřící mísu.</span></p>
          <p class="chunk" data-nb-ref-number="129" data-nb-words="70" data-nb-chars="398"><span class="idea" data-nb-ref-number="129" id="idea129" data-nb-words="70" data-nb-chars="398">Když ji&nbsp;podávala Kristiánovi, dotkla se&nbsp;jeho ruky. Německý hrabě jí&nbsp;s&nbsp;povděkem a&nbsp;Alexandra je&nbsp;šťastna. Rád by&nbsp;jí&nbsp;něco řekl, odstrkuje svůj oběd, miska padá a&nbsp;rozbíjí se&nbsp;na&nbsp;dva kusy. Shýbají se&nbsp;a&nbsp;jejich hlavy se&nbsp;dotknou. Oh, té&nbsp;řezavosti, jež je&nbsp;v&nbsp;letmých dotecích milenců! Dukát za&nbsp;jediné slovo! Žel, Kristián neumí než opakovati Alexandřino jméno a&nbsp;říká je&nbsp;tak, až&nbsp;mu&nbsp;vytrysknou slzy. Políbili se.</span></p>
          <p class="chunk" data-nb-ref-number="130" data-nb-words="65" data-nb-chars="392"><span class="idea" data-nb-ref-number="130" id="idea130" data-nb-words="65" data-nb-chars="392">Kristián je&nbsp;opět sám a&nbsp;diví se&nbsp;a&nbsp;vzpomíná si, jak je&nbsp;jeho přítelkyně krásná. Krásná a&nbsp;statečná. Po&nbsp;celou dobu jejich věznění nezavzdychla, stála podpírajíc Marketu a&nbsp;sotva zavadila očima o&nbsp;rytíře, avšak ten pohled padá jako síť. Je&nbsp;ztracen, je&nbsp;přitahován k&nbsp;této divošce. Ach, proč si&nbsp;raději nezamiloval Marketu Lazarovu! Je&nbsp;mírná, je&nbsp;plačící a&nbsp;podobá se&nbsp;šlechtičnám, jež pobývají při dvorech.</span></p>
          <p class="chunk" data-nb-ref-number="131" data-nb-words="39" data-nb-chars="242"><span class="idea" data-nb-ref-number="131" id="idea131" data-nb-words="39" data-nb-chars="242">Stalo se, že&nbsp;mu&nbsp;Bůh určil tuto tmavovlásku. „Reinere, můj Reinere,“ praví přešťastný vězeň, „jakými příhodami jsme navštíveni! Přál bych si, aby se&nbsp;vrátila noc, za&nbsp;níž jsme byli uvázáni týmž řetězem, přál bych si, aby neskončilo toto zajetí.“</span></p>
          <p class="chunk" data-nb-ref-number="132" data-nb-words="96" data-nb-chars="541"><span class="idea" data-nb-ref-number="132" id="idea132" data-nb-words="96" data-nb-chars="541">„Pane,“ odpověděl zbrojnoš, „Bůh ví, že&nbsp;s&nbsp;vámi smýšlím lépe, než vlastní srdce. Zanechte té&nbsp;čarodějky, nevidím při vás žádné štěstí. Jdětež! Štěstí u&nbsp;skotáků a&nbsp;loupežníků! Má-li lítice o&nbsp;něco delší vlas, než se&nbsp;vyskytuje v&nbsp;Němcích, je&nbsp;to&nbsp;jen proto, aby lépe skryla svůj hmyz. Je&nbsp;přiboudlá jako kovář a&nbsp;silná jako kovář. Vemte si&nbsp;naučení z&nbsp;mého neštěstí. Vizte, přišel jsem o&nbsp;ruku a&nbsp;vy ztrácíte hlavu o&nbsp;své vůli. Každé náhlé vzplanutí je&nbsp;bláhové, ale toto dvojnásob. Uvažoval jste, co&nbsp;by&nbsp;řekl hrabě vaší volbě a&nbsp;co by&nbsp;jí&nbsp;řekla paní hraběnka?“</span></p>
          <p class="chunk" data-nb-ref-number="133" data-nb-words="23" data-nb-chars="135"><span class="idea" data-nb-ref-number="133" id="idea133" data-nb-words="23" data-nb-chars="135">Ale Kristián chvalořečil dál své přítelkyni a&nbsp;místo aby odpovídal, mluvil jen o&nbsp;tom, jak je&nbsp;krásná. Prosím vás, bylo mu&nbsp;devatenáct let.</span></p>
          <p class="chunk" data-nb-ref-number="134" data-nb-words="158" data-nb-chars="893"><span class="idea" data-nb-ref-number="134" id="idea134" data-nb-words="158" data-nb-chars="893">Nyní mi&nbsp;jde o&nbsp;to, abych uvedl omluvu pro Mikoláše, avšak nenalézám nic, leč jeho divokost. Bylo to&nbsp;pošetilé očekávati, že&nbsp;se&nbsp;z&nbsp;loupežníka stane naráz beránek. Nikoliv, láska jej rozplameňovala k&nbsp;novým násilnostem. Tento cit je&nbsp;planým důvodem k&nbsp;hříchu. Mikoláš jej měl přijímati s&nbsp;pokorou, měl děkovati Bohu za&nbsp;to, že&nbsp;mu&nbsp;dopřává, aby cítil tak výrazně svoji duši. Láska je&nbsp;lék od&nbsp;násilí a&nbsp;klíček k&nbsp;tajemství světa, který náš Pán udílí jen těm, v&nbsp;nichž se&nbsp;mu&nbsp;zalíbilo. Snad se&nbsp;někdy usmál na&nbsp;Mikoláše, vida jeho vojenský mrav. Kdysi spal náš chlapík v&nbsp;poli, maje ruce složeny na&nbsp;luku sedla. Zdál se&nbsp;mu&nbsp;líbezný sen a&nbsp;věru není nemožno, že&nbsp;se&nbsp;mu&nbsp;za&nbsp;jeho ryzost nyní dostává tak velikého štěstí. Ach, obdarovati hříšníka! Cítí se&nbsp;přeblažen, únava noci s&nbsp;něho padá. Nelení a&nbsp;nemá pokoje, dokud se&nbsp;neshledá s&nbsp;Marketou Lazarovou. Nešťastná slečna opět pláče. Obejme ji&nbsp;a&nbsp;noc třetí plyne jako noc prvá.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./marketa_lazarova_009.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>